Mπρρ! Μανούλα μου κρύο που κάνει!» μουρμούρισε τουρτουρίζοντας ένα ποντικάκι. Μέρες τώρα τριγυρνούσε στους δρόμους της πόλης, ψάχνοντας να τρυπώσει κάπου για να ζεσταθεί.
«Τι μέρος είναι αυτό; Όλο μπετόν και άσφαλτο. Δε μπορούσε να έχει λίγο χωματάκι να σκάψω να χωθώ μέσα; Ή κανένα αχυρώνα να κουρνιάσω στο ζεστό χόρτο;»
Η σκέψη του αχυρώνα, του έφερε δάκρυα στα μάτια. Θυμήθηκε το σπίτι του, την οικογένεια του και τη ζεστή φωλίτσα του.
«Αχ σπίτι μου σπιτάκι που να είσαι άραγε; Πώς να σε βρω που χάθηκα και δεν ξέρω πώς να γυρίσω πίσω»
Δεν πάει πολύς καιρός που βρέθηκε χωρίς να το θέλει, στην πόλη. Όσο κι αν το σκεφτόταν, δεν μπορούσε ακόμη να καταλάβει πως έγινε αυτό.
Τη μια στιγμή κοιτούσε το νερό που κυλούσε στο ρέμα, όπως έκανε πάντα όταν έπιανε βροχή, και την άλλη στιγμή βρέθηκε μέσα σ’ έναν χείμαρρο να παλεύει να μην πνιγεί.
Εκείνη τη μέρα, είχε ξεκινήσει να βρέχει απ’ το πρωί. Το ποντικάκι, σκυμμένο πάνω απ’ το νερό, χάζευε τα ξερά φύλλα να στροβιλίζονταν και να χάνονται σιγά σιγά απ’ τα μάτια του. Με το μυαλό του έπλαθε ιστορίες. Ήτανε λέει τα φύλλα καράβια και ξεκινούσαν για ταξίδια μακρινά, γεμάτα περιπέτειες. Περιπέτειες που λαχταρούσε κι εκείνο να ζήσει μια μέρα.
Που να ήξερε πως αυτή η μέρα δεν ήταν μακριά κι οι περιπέτειες που θα ζούσε δεν θα ήταν αυτό που ονειρευόταν.
Η βροχή όλο και δυνάμωνε. Οι σταγόνες έπεφταν πυκνές τώρα γύρω του. Κοίταξε τον σκοτεινό ουρανό από πάνω του. «Καλύτερα να γυρίσω στο σπίτι» σκέφτηκε. Έριξε μια τελευταία ματιά στο ρέμα. Το νερό είχε φουσκώσει για τα καλά.
Ξαφνικά, άκουσε μια βουή. Σήκωσε το κεφάλι του και είδε έναν χείμαρρο να έρχεται καταπάνω του παρασέρνοντας ότι υπήρχε στο δρόμο του.
Μόλις βρέθηκε στο νερό άρχισε να παρασέρνεται με ορμή. Άλλοτε βυθιζότανε κι άλλοτε κατάφερνε να βγαίνει στην επιφάνεια. «Πάει χάθηκα» σκέφτηκε με τρόμο.
Για καλή του τύχη, ένα κομμάτι ξύλο βρέθηκε δίπλα του, παρασυρμένο κι αυτό απ’ το χείμαρρο. Με λίγη προσπάθεια, κατάφερε να σκαρφαλώσει πάνω του. Αν ήταν αλλιώς τα πράγματα θα μπορούσε και να διασκεδάσει με το αναπάντεχο αυτό «ταξίδι» κάνοντας τον καπετάνιο, αλλά τώρα… το μόνο που σκεφτόταν ήταν να σωθεί. Γραπώθηκε όσο καλύτερα μπορούσε και κοίταξε γύρω του. Κλαδιά, κορμοί, σκουπιδοσακούλες, κουτιά και άλλα πολλά «χόρευαν» ολόγυρα.
Καθώς «ταξίδευε», το ξύλο του έμπλεξε ανάμεσα σε μια καρέκλα κι ένα μισοδιαλυμένο τραπέζι. Η παράξενη αυτή «παρέα» ταξίδεψε μαζί για λίγη ώρα κι έπειτα, μ’ ένα απότομα τράνταγμα, βρέθηκαν όλοι μαζί έξω απ’ το νερό.
Το ποντικάκι, μόλις πάτησε στέρεο έδαφος, άρχισε να τρέχει. Δεν ήξερε που πήγαινε, το μόνο που το ένοιαζε ήταν να φύγει μακριά απ’ όλο αυτό το κακό. Σταμάτησε μόνο όταν δεν μπορούσε πια να πάρει ανάσα απ’ το τρεχαλητό. Κοίταξε πίσω του κι όταν βεβαιώθηκε ότι είχε απομακρυνθεί αρκετά, κάθισε να ξεκουραστεί και να σκεφτεί τι θα κάνει.
Δεν είχε ιδέα που βρισκότανε και φυσικά δεν ήξερε πώς να γυρίσει πίσω.
Που θα πήγαινε; Τι θα έκανε; Ποτέ ως τώρα δεν είχε βρεθεί μακριά απ’ το σπίτι του. Τα μόνα μέρη που ήξερε ήταν ο αχυρώνας, που ζούσε μαζί με την οικογένεια του, και το ρέμα που είχε εκεί κοντά και του άρεσε να πηγαίνει.
Κάθισε κάτω κι άρχισε να κλαίει απελπισμένο.
Θυμήθηκε όλες εκείνες τις φορές που το είχαν προειδοποιήσει οι γονείς του αλλά δεν τους άκουσε:
«Όταν αρχίζει να βρέχει, μη κάθεσαι και χαζεύεις. Να γυρίζεις γρήγορα στο σπίτι. Οι βροχές δεν είναι όπως παλιά. Εκεί που δεν το περιμένεις δυναμώνουν πολύ και το νερό που πέφτει γεμίζει γρήγορα τα ρυάκια και τις ρεματιές και γίνεται επικίνδυνο. Άλλαξαν τα πράγματα και πρέπει να προσέχουμε πολύ.»
Το ποντικάκι όμως δεν τους άκουγε. Τα θεωρούσε όλα αυτά υπερβολές και συνέχισε να κάνει ότι έκανε πάντα.
Τώρα, τα θυμόταν όλα αυτά και μετάνιωνε αλλά ήταν πια αργά.
Σκούπισε τα μάτια του, τίναξε τη γούνα του για να διώξει το νερό και τις λάσπες από πάνω του και κάθισε να σκεφτεί τι έπρεπε να κάνει.
Είχε αρχίσει να νυχτώνει κι ήταν πολύ επικίνδυνο να μένει εκεί. Αν το έβρισκε καμιά γάτα… «Μανούλα μου! Ούτε να το σκεφτώ δεν θέλω».
Πού να πάει όμως;
Κοίταξε προσεκτικά τριγύρω κι αποφάσισε να πάει προς τα εκεί που έβλεπε φώτα. «Θα έχει σπίτια εκεί», σκέφτηκε. Ίσως να έβρισκε κανένα αχυρώνα ή καμιά αποθήκη να περάσει τη νύχτα. Μόλις σκέφτηκε τον αχυρώνα και το σπίτι του πήγε να βάλει πάλι τα κλάματα αλλά συγκρατήθηκε. Δεν ήταν ώρα για τέτοια. Άρχισε να περπατάει με βήμα γοργό και σύντομα έφτασε στα πρώτα σπίτια της πόλης.
Τα πράγματα όμως δεν θα ήταν εύκολά για το μικρό μας ποντικάκι. Γιατί ούτε εκείνο το βράδυ αλλά ούτε τις επόμενες μέρες κατάφερε να βρει καταφύγιο. Δεν υπήρχαν αχυρώνες κι αποθήκες όπως τις ήξερε. Τα μέρη για να κρυφτεί ένα ποντίκι ήταν λιγοστά. Κι όποτε έβρισκε κάτι ήταν «πιασμένο» από άλλα ποντίκια, που άλλες φορές απλά το έδιωχναν κι άλλες το κυνηγούσαν με μανία. Ήταν ο ξένος, ο παρείσακτος και δεν ήθελαν να μοιραστούνε μαζί του ούτε τη φωλιά τους ούτε το φαγητό τους.
Κάτι τέτοιες ώρες ήταν που… το κρύο έφτανε μέχρι την καρδιά του, κι ένα μεγάλο «γιατί» έβγαινε με λυγμό από μέσα του. «Γιατί δε χωράω δίπλα σας;» «Γιατί μ’ αφήνετε μόνο μου;» «Ένα ποντίκι είμαι κι εγώ όπως κι εσείς που η ατυχία μ’ έφερε ως εδώ χωρίς να το θέλω. Δεν το διάλεξα. Μακάρι να μπορούσα να γυρίσω σπίτι μου» κι έκλαιγε – έκλαιγε ώσπου δεν άντεχε άλλο.
Έτσι, βρέθηκε αυτή την παγωμένη νύχτα του Δεκέμβρη, να τριγυρνάει μόνο του, ξυλιασμένο απ’ το κρύο και πεινασμένο όσο ποτέ άλλοτε.
Όπως περπατούσε κολλητά σ’ έναν τοίχο, για να του κόβει λίγο τον αέρα, ένιωσε ένα βαθούλωμα. Το έψαξε λίγο καλύτερα και είδε ότι ήταν μια τρύπα. Άρχισε να σκάβει, κι ύστερα από αρκετή προσπάθεια κατάφερε να χωθεί κάπου.
Δεν ήξερε που βρισκόταν. Μόλις συνήθισαν λίγο τα μάτια του το σκοτάδι, διέκρινε μια λεπτή φωτεινή γραμμή στο βάθος. Άρχισε να περπατάει προσεκτικά προς τα εκεί. Έφτασε μπροστά σε μια μεγάλη πόρτα. Το φως ερχόταν από το δωμάτιο πίσω της. Οι δυνατές φωνές και τα γέλια των ανθρώπων που ακούγονταν από μέσα έκαναν την καρδούλα του να χτυπήσει σαν τρελή από το φόβο. Αποφάσισε να κρυφτεί κι όταν όλα ησύχαζαν θα τρύπωνε μέσα με την ελπίδα να βρει κάτι να φάει.
Η πόρτα άνοιξε κι έκλεισε πολλές φορές αλλά κανείς ευτυχώς δεν πρόσεξε το μικρό ποντικάκι. Όταν μετά από ώρα, το μόνο που μπορούσε ν’ ακούσει ήταν ο χτύπος της τρομαγμένης του καρδούλας, αποφάσισε να ξεμυτίσει απ’ την κρυψώνα του. Για καλή του τύχη η πόρτα είχε μείνει λίγο ανοιχτή κι έτσι δεν δυσκολεύτηκε καθόλου να μπει μέσα.
Με το που μπήκε δεν άργησε να καταλάβει ότι η τύχη απόψε ήταν με το μέρος του. Μπροστά του απλωνόταν ένα τεράστιο τραπέζι ξεχειλισμένο από φαγητά. «Μάνα μου πόσο φαΐ! Μ’ όλα αυτά χορταίνουν εκατό σαν εμένα»
Άρχισε να μασουλάει λαίμαργα. Θεούλη μου πόσο πεινούσε. Δε θυμόταν πότε ήταν η τελευταία φορά που έβαλε κάτι στο στόμα του. Απόψε πάντως θα έτρωγε καλά. «Ευτυχώς, για εμάς τα ποντίκια, που οι άνθρωποι έχουν τη συνήθεια να μαγειρεύουν πολύ περισσότερο φαγητό από αυτό που μπορούνε να φάνε και στο τέλος το πετάνε στα σκουπίδια» σκεφτόταν το ποντικάκι καθώς έτρωγε. «Δεν ξέρω γιατί το κάνουν αυτό, πάντως εμάς μας βολεύει. Το κακό βέβαια είναι, ότι πολλές φορές όλα αυτά τα καλούδια τ’ ανακατεύουν με άλλα πράγματα που δεν τρώγονται κι έτσι πάνε εντελώς χαμένα. Τι κρίμα, να πάει χαμένο τόσο φαΐ!» αναστέναξε το ποντικάκι και συνέχισε να τρώει με αμείωτο ρυθμό.
Όταν ένιωσε ότι δεν μπορούσε να φάει άλλο, αποφάσισε να κάνει μια βόλτα στο δωμάτιο για να χωνέψει. Θα συνέχιζε αργότερα με τα υπόλοιπα.
Τότε ήταν που πρόσεξε ένα τεράστιο δέντρο στην άκρη του δωματίου. Δεν είχε ξαναδεί κάτι τέτοιο ποτέ στη ζωή του. Δηλαδή, δέντρο είχε δει πολλές φορές, αλλά μόνο στο δάσος ποτέ μέσα σε σπίτι.
Πλησίασε για να το δει καλύτερα. Τι παράξενο δέντρο ήταν αυτό. Είχε φώτα πάνω του και κάτι παράξενα φρούτα κρέμονταν απ’ τα κλαδιά του διαφορετικά το ένα από το άλλο. «Μη χειρότερα, τι δέντρο είναι αυτό;» αναρωτήθηκε. «Και πως το λένε; Πολυφρουτιά;»
Άρχισε να κόβει βόλτες από κάτω και να το περιεργάζεται. Πω - πω πως έλαμπε! «Λες να είναι νόστιμα αυτά τα γυαλιστερά φρούτα;» σκέφτηκε.
Το αθεόφοβο! Είχε φάει ένα βουνό φαγητά και λιγουρευόταν τώρα και τα φρούτα της «πολυφρουτιάς» όπως την είπε.
Ένας μόνο τρόπος υπήρχε για να μάθει αν είναι νόστιμα. Να σκαρφαλώσει και να τα δοκιμάσει. Αλλά πώς να σκαρφαλώσει; Το παράξενο αυτό δέντρο δεν είχε κορμό για να σκαλώσει τα νυχάκια του και ν’ ανέβει.
Καθώς σκεφτόταν το ζήτημα, παρατήρησε όλα αυτά τα κουτιά με τις κορδέλες που είχε κάτω απ’ το δέντρο και βρήκε τη λύση. Σκαρφάλωσε πάνω τους κι από εκεί πια ήταν πανεύκολο να φτάσει στα πρώτα κλαδιά του δέντρου.
Πλησίασε τα «φρούτα» κι άρχισε να τα μυρίζει. Τίποτα, δεν μύριζε τίποτα. «Λες ν’ αρρώστησα όταν γυρνούσα έξω μ’ αυτό τον παλιόκαιρο και δεν μπορώ να μυρίσω; Αλλά από την άλλη, μια χαρά μύριζα πριν από λίγο όταν έτρωγα όλα εκείνα τα πεντανόστιμα φαγητά» μουρμούρισε, και συνέχισε να πηγαίνει από το ένα «φρούτο» στο άλλο. Κανένα δεν μύριζε τίποτα. Έπειτα προσπάθησε να τα πιάσει αλλά τα νύχια του γλιστρούσανε πάνω τους. Σε μερικά από αυτά έβλεπε και το πρόσωπο του, πότε με μεγάλα μάγουλα και πότε με κάτι τεράστια μάτια. Ήταν πολύ αστείο. Άρχισε να γελάει με τη ψυχή του. «Ούτε μυρίζουν ούτε τρώγονται αυτά τα παράξενα φρούτα αλλά είναι πολύ διασκεδαστικά» κατέληξε στο τέλος.
Τριγύρισε ανάμεσα στα κλαδιά για αρκετή ώρα μέχρι που ένιωσε να κουράζεται κι αποφάσισε να κατέβει για να βρει ένα μέρος να κοιμηθεί.
Κάτω απ’ το δέντρο, ανάμεσα στα κουτιά, βρήκε ένα σπιτάκι και μπήκε μέσα. Βολεύτηκε πάνω στο μαλακό χόρτο που βρήκε στρωμένο εκεί κι αποκοιμήθηκε αμέσως. Στα όνειρά που είδε εκείνο το βράδυ, όλα ήταν όμορφα όπως παλιά. Παιχνίδια, γέλια και χαρές με όλα τ’ αγαπημένα του πρόσωπα. Φίλοι κι αδέλφια ήταν όλοι εκεί. Ήταν τόσο ευτυχισμένο που χαμογελούσε στον ύπνο του.
Ξύπνησε από τις φωνές ενός μικρού κοριτσιού.
- Μαμά, μπαμπά ήρθε ο Αι – Βασίλης και μου έφερε αυτό ακριβώς που του ζήτησα. Ένα χαμστεράκι! Είναι πανέμορφο!
Το ποντικάκι κοιτούσε τρομαγμένο κι έψαχνε τρόπο να εξαφανιστεί μόλις έβρισκε την κατάλληλη στιγμή.
Στο μεταξύ ήρθαν και οι γονείς της μικρής να δουν το δώρο του Αι – Βασίλη. Έκπληκτοι είδαν το ποντικάκι μέσα στη φάτνη.
- «Πως βρέθηκε αυτό εδώ; Από πού μπήκε;» Αναρωτήθηκαν και κοιτάχτηκαν σαστισμένοι.
- «Δεν ακούτε τι σας λέω; Το έφερε ο Αι- Βασίλης. Είναι το δώρο μου. Αυτό ακριβώς που είχα ζητήσει. Είναι ένα χαμστεράκι. Δεν βλέπετε ότι είναι όπως στις φωτογραφίες που σας έδειχνα όταν αποφάσισα ότι αυτό θέλω να είναι το δώρο μου φέτος;
- «Αγάπη μου αυτό δεν είναι χαμστεράκι, είναι ποντικάκι» της είπε τότε ο μπαμπάς της, αγκαλιάζοντας την τρυφερά.
- «Ποντικάκι;» Η μικρή το κοίταξε για λίγο απορημένη και μετά είπε αποφασιστικά.
- «Δεν πειράζει, ας είναι ποντικάκι. Κι αυτό όμορφο είναι»
Οι γονείς της δεν ήξεραν τι άλλο να πουν κι έμειναν να κοιτάζουν μια το τρομαγμένο ποντικάκι και μια την κόρη τους που ήταν ενθουσιασμένη με τον απρόσμενο μικρό επισκέπτη.
Το κοριτσάκι έτρεξε κι έφερε από την αποθήκη το κλουβί που είχαν αγοράσει για το χαμστεράκι.
- «Άντε, βάλτο στο κλουβάκι του» είπε η μικρούλα κοιτώντας το μπαμπά της με ανυπομονησία.
Εκείνος το έπιασε προσεκτικά με μια πετσέτα και το ακούμπησε απαλά μέσα στο κλουβί. Η μικρή το κοίταζε με μάτια που έλαμπαν από χαρά. Όταν όμως πήγε να το χαϊδέψει ο μπαμπάς της την σταμάτησε.
- «Μη, μη το πιάνεις. Μπορεί να είναι άρρωστο»
- «Άρρωστο; Γιατί να είναι άρρωστο;» ρώτησε έκπληκτη η μικρή.
- «Γιατί αυτό δεν είναι σαν τα ζωάκια που αγοράζουμε, είναι αδέσποτο». Κι έπειτα πρόσθεσε, «Μήπως είναι καλύτερα να το βγάλουμε έξω να φύγει κι εμείς να πάμε να πάρουμε ένα χαμστεράκι από το μαγαζί που τα πουλάει;»
Η μικρή κοίταξε το ποντικάκι προβληματισμένη. Ύστερα, γυρνώντας στους γονείς της, τους είπε:
- «Και γιατί να μη κρατήσουμε αυτό που δεν έχει που να μείνει;»
- «Εεε, γιατί μπορεί να είναι άρρωστο, όπως σου είπαμε»
- «Να το πάμε τότε στον κτηνίατρο να το κάνει καλά αν είναι άρρωστο. Εσείς δε λέτε ότι πρέπει να φροντίζουμε τα ζώα και πιο πολύ τ’ αδέσποτα που δεν έχουν κανένα να τα φροντίσει;»
Μπροστά σ’ αυτό το επιχείρημα, οι γονείς της μικρούλας, δεν μπορούσαν παρά να συμφωνήσουν μαζί της. Στο κάτω κάτω η κόρη τους είχε δίκιο. Γιατί ν’ αγοράσουν χαμστεράκι και να μη δώσουν ένα σπίτι στο ποντικάκι που φαινόταν να το έχει ανάγκη.
Ο κτηνίατρος, αφού εξέτασε και φρόντισε το ποντικάκι, τους διαβεβαίωσε ότι είναι απόλυτα ασφαλές να το κρατήσουν στο σπίτι τους.
- «Ζήτω! Τέλεια!» άρχισε να ξεφωνίζει η μικρή όλο χαρά και πήρε στην αγκαλιά της το κλουβάκι με τον καινούργιο της φίλο.
Γυρνώντας ύστερα στο ποντικάκι, του είπε: «Θα σ’ αγαπώ και θα σε φροντίζω όσο καλύτερα μπορώ. Θα γίνουμε οι καλύτεροι φίλοι»
Το ποντικάκι αν και δεν καταλάβαινε τίποτα από όσα γινότανε, ωστόσο ένιωθε την αγάπη του μικρού κοριτσιού και δε φοβόταν πια.
Γρήγορα, βολεύτηκε στο νέο του σπίτι. Κάθε μέρα, περίμενε με λαχτάρα να γυρίσει η μικρή απ’ το σχολείο και ν’ αρχίσουν τα παιχνίδια. Το απαλό χάδι της στην πλάτη του και το γάργαρο γέλιο της έκαναν τα ματάκια του να λάμπουν από ευτυχία.
Όταν τριγυρνούσε μόνο και πεινασμένο στους δρόμους της πόλης νόμιζε πως αν έβρισκε φαΐ και στέγη θα ήταν ευτυχισμένο. Κοντά στην μικρούλα όμως κατάλαβε ότι εκείνο που το έκανε πραγματικά ευτυχισμένο ήταν η αγάπη που του έδειχνε η μικρή και η αγάπη που ένιωθε αυτό για εκείνη. Έτσι γεννήθηκε μεταξύ τους μια σχέση ξεχωριστή. Μια σχέση όπου κερδίζανε και οι δυο.
Δεν ξέχασε ποτέ το σπίτι του και την οικογένεια του που έχασε τόσο ξαφνικά και αναπάντεχα, αλλά αισθανόταν τυχερό για την καινούργια «οικογένεια» που απέκτησε.
Τελικά ο Αι – Βασίλης, αν και το ποντικάκι δεν τον γνώριζε και δεν του είχε στείλει γράμμα, είχε κάνει και σ’ αυτό ένα μεγάλο δώρο.



Mια φορά και ένα καιρό, έξω από ένα μεγάλο δάσος, ζούσε ένας ξυλοκόπος τόσο φτωχός, που με δυσκολία εξασφάλιζε κάθε μέρα λίγο ψωμί για τη γυναίκα του και τα δύο του παιδιά, τον Χάνσελ και την Γκρέτελ.

Κάποια μέρα, ο φτωχός ξυλοκόπος δεν είχε ούτε αυτό το λίγο ψωμί για την οικογένεια του. Όταν ξάπλωσε το βράδυ να ξεκουραστεί, στριφογυρνούσε στο κρεβάτι του αλλά λύση δεν έβρισκε στο πρόβλημα του.

Τότε του μίλησε η γυναίκα του και του είπε:

«Ακουσε με άνδρα μου, αύριο το πρωί πάρε τα παιδιά, δώσε τους ένα κομμάτι ψωμί και μετά οδήγησε τα στο δάσος. Όταν φτάσεις βαθιά μέσα στο δάσος, εκεί που είναι πυκνό και δύσβατο, άναψε μία φωτιά και άφησε τα μόνα τους και φύγε. Δεν έχουμε πια τη δυνατότητα να τα συντηρήσουμε».
«Αχ γυναίκα μου» απάντησε ο άνδρας, «να αφήσω τα καλά μου τα παιδιά στο δάσος; Θα τα φάνε τα άγρια ζώα!»

«Λοιπόν αν δεν συμφωνείς» απάντησε η γυναίκα «τότε θα πρέπει να πεθάνουμε όλοι μαζί από την πείνα» και συνέχισε να επιμένει μέχρι που ο άντρας της συμφώνησε τελικά.

Τα παιδιά δεν μπορούσαν να κοιμηθούν από την πείνα και έτσι άκουσαν τον διάλογο των γονιών τους. 

Η Γκρέτελ θεώρησε ότι αυτό θα είναι το τέλος τους και άρχισε να κλαίει με λυγμούς,  αλλά ο Χάνσελ την παρηγορούσε λέγοντας:
«Σταματά Γκρέτελ, και μη φοβάσαι εγώ θα μας βοηθήσω». Μετά σηκώθηκε από το κρεβάτι, έβαλε την ποδίτσα του, άνοιξε σιγά-σιγά την εξώπορτα και βγήκε έξω.

Κάτω από το φως του φεγγαριού παρατήρησε χαλικάκια να γυαλίζουν στην αυλή. Ο Χάνσελ μάζεψε όσα μπορούσε και τα έβαλε στην τσέπη της ποδιάς του.  Μετά γύρισε στο σπίτι.
«Ηρέμησε Γκρέτελ, κοιμήσου ήρεμα και όλα θα πάνε καλά» είπε στην αδερφή του και ξάπλωσε και αυτός στο κρεβάτι του για να κοιμηθεί.

Την άλλη μέρα το πρωί, πριν ακόμη βγει ο ήλιος, ήρθε η μητέρα και ξύπνησε τα παιδιά.

«Ξυπνήστε παιδιά, θα πάμε στο δάσος, πάρτε από λίγο ψωμί αλλά μη το φάτε τώρα, κρατήστε το για το μεσημέρι».

Η Γκρέτελ πήρε το ψωμί και το έβαλε κάτω από την ποδιά της, καθώς ο Χάνσελ είχε τις τσέπες του γεμάτες με χαλίκια.

Μετά ξεκίνησαν όλοι μαζί για το δάσος. Όταν προχώρησαν λίγο, ο Χάνσελ κοντοστάθηκε και κοίταξε προς το σπίτι. Μετά από λίγο ξανασταμάτησε και έψαχνε το σπίτι με τα μάτια του. Το ίδιο έκανε ξανά και ξανά.

Ο πατέρας που το είδε αυτό, τον μάλωσε:

«Χάνσελ γιατί σταματάς συνεχώς, συγκεντρώσου στο δρόμο και προχώρα».

«Αμάν πατέρα! Κοίταγα το άσπρο γατάκι που ανέβηκε στη σκεπή και θέλει να με αποχαιρετήσει».

«Χαζούλη δεν είναι το άσπρο γατάκι» του απάντησε η μητέρα «αλλά ο ήλιος που έχει ανατείλει και φαίνεται πάνω από την καμινάδα».

Ο Χάνσελ φυσικά δεν κοιτούσε για το γατάκι, αλλά πετούσε κάθε τόσο ένα από τα άσπρα χαλίκια που είχε στις τσέπες  του.

Σαν φτάσανε βαθιά μέσα στο δάσος, τους λέει ο πατέρας: «Παιδιά μαζέψτε ξύλα, θα σας ανάψω μια φωτιά για να μη κρυώνετε».

Ο Χάνσελ και η Γκρέτελ μάζεψαν πολλά ξύλα μέχρι που σχηματίστηκε μία μεγάλη στοίβα.

Μετά άναψαν τα ξύλα και όταν η φωτιά είχε δυναμώσει για τα καλά, τους λέει η μητέρα: «Τώρα ξαπλώστε δίπλα από τη φωτιά, εμείς θα συνεχίσουμε στο δάσος για να κόψουμε ξύλα. Να μας περιμένετε να έρθουμε να σας πάρουμε»
Ο Χάνσελ και η Γκρέτελ κάθισαν δίπλα στη φωτιά, μέχρι το μεσημέρι. Τότε φάγανε το λίγο ψωμάκι που τους αναλογούσε. Πίστευαν ότι ο πατέρας έκοβε ακόμη ξύλα, καθώς άκουγαν χτύπους από το τσεκούρι του. Όμως δεν ήταν το τσεκούρι που έκανε τον θόρυβο, αλλά ένα κλαδί που ο πατέρας είχε δέσει σε ένα δέντρο και το οποίο παρέσυρε ο αέρας και το χτυπούσε πέρα δώθε.

Στη συνέχεια περίμεναν μέχρι το βράδυ, αλλά ο πατέρας και η μητέρα δεν φάνηκαν και κανείς δεν ήρθε να τους  πάρει. Όταν νύχτωσε για τα καλά, η Γκρέτελ άρχισε να κλαίει, αλλά ο Χάνσελ την παρηγορούσε: «Περίμενε να βγει το φεγγάρι και θα τα καταφέρουμε να γυρίσουμε στο σπίτι».

Όταν βγήκε το φεγγάρι την πήρε από το χέρι και ακολούθησαν τα οποία γυάλιζαν με το φως του φεγγαριού και τους έδειχναν το δρόμο για το σπίτι.
Έτσι περπατούσαν όλη τη νύχτα και καθώς ξημέρωνε κατάφερεαν να φτάσουνε πίσω στο σπίτι τους.

Ο πατέρας χάρηκε πολύ μόλις είδε τα παιδιά του γιατί είχε λυπηθεί πολύ που τα άφησε μόνα. Η μητέρα έκανε και αυτή ότι χάρηκε, αλλά στα κρυφά είχε θυμώσει. 

Μετά από λίγο καιρό, πάλι δεν υπήρχε ψωμί στο σπίτι και ο Χάνσελ και η Γκρέτελ άκουσαν το βράδυ την μητέρα τους να λέει στον πατέρα:

«Την προηγούμενη φορά τα παιδιά βρήκαν το δρόμο για το σπίτι, και εγώ δεν είπα κουβέντα, αλλά τώρα δεν έχει μείνει παρά μισή φραντζόλα ψωμί στο σπίτι. Αύριο πρέπει να οδηγήσεις τα παιδιά πιο βαθιά στο δάσος ώστε να μη μπορούν να βρουν το δρόμο για το σπίτι, αλλιώς κανείς δεν θα μπορέσει να μας σώσει».

Του άντρα του φαινόταν πολύ δύσκολο και σκεφτόταν ότι θα είναι καλύτερα να μοιραστεί και την τελευταία μπουκιά με τα παιδιά του.

Επειδή όμως τα είχε οδηγήσει ξανά στο δάσος, αισθάνθηκε ότι ούτε τώρα μπορούσε να αρνηθεί στη γυναίκα του.

Τα παιδιά άκουσαν και πάλι τη συζήτηση των γονιών τους. Έτσι ο Χάνσελ σηκώθηκε για να μαζέψει χαλίκια, αλλά μόλις έφτασε στην πόρτα την βρήκε κλειδωμένη, καθώς η μητέρα τους την είχε κλειδώσει.
Ο Χάνσελ παρηγορούσε και πάλι την Γκρέτελ: «Κοιμήσου αδερφούλα μου, και ο καλός Θεούλης θα μας βοηθήσει».

Το πρωί, οι γονείς έδωσαν από ένα κομμάτι ψωμί στα παιδιά, μικρότερο και από το κομμάτι που τους έδωσαν την προηγούμενη φορά, και ξεκίνησαν να πάνε στο δάσος.

Στο δρόμο ο Χάνσελ έτριβε το ψωμί και το έκανε ψίχουλα. Κάθε τόσο σταματούσε και πετούσε ένα ψίχουλο.

«Γιατί σταματάς συνέχεια και κοιτάς πίσω» τον ρώτησε αυστηρά ο πατέρας. «Συγκεντρώσου στο δρόμο σου».

«Α, κοιτάω για το περιστέρι το οποίο κάθεται στη σκεπή και θέλει να με αποχαιρετήσει», είπε ο Χάνσελ.

«Χαζούλη, δεν είναι το περιστέρι αλλά ο ήλιος ο οποίος έχει ανατείλει και φαίνεται πάνω από την καμινάδα», του απάντησε ο πατέρας.

Αλλά ο Χάνσελ έκανε ψίχουλα όλο του το ψωμί και το πέταξε στο μονοπάτι.

Οι γονείς οδήγησαν τα παιδιά βαθύτερα στο δάσος, εκεί όπου δεν είχαν βρεθεί ποτέ  άλλοτε. Πάλι άναψαν μια μεγάλη φωτιά και πάλι είπαν στα παιδιά να καθίσουν και να κοιμηθούν και το απόγευμα θα επέστρεφαν να τα πάρουν.

Προς το μεσημέρι η Γκρέτελ μοιράστηκε το ψωμί της με τον Χάνσελ, αφού ο αδερφός της είχε σκορπίσει το δικό του ψωμί στο μονοπάτι.

Πέρασε το μεσημέρι, πέρασε και το απόγευμα, αλλά κανείς δεν πήγε να πάρει τα παιδιά.

Ο Χάνσελ παρηγορούσε την Γκρέτελ και της έλεγε: «Περίμενε να βγει το φεγγάρι ώστε να μπορώ να δω τα ψίχουλα που έχω σκορπίσει στο δρόμο, θα τα ακολουθήσουμε και θα πάμε στο σπίτι μας».
Όταν όμως βγήκε το φεγγάρι, ο Χάνσελ δεν μπόρεσε να βρει τα ψίχουλα, γιατί τα πουλιά του δάσους τα είχαν ήδη φάει. Ο Χάνσελ δεν έχασε το θάρρος του όμως και είπε στην Γκρέτελ ότι θα έβρισκε μόνος του το δρόμο για να βγουν από το δάσος. Όμως πολύ γρήγορα χάθηκαν και περπάτησαν όλη τη νύχτα και όλη τη μέρα μέχρι που αποκοιμήθηκαν από την κούραση.

Μετά περπάτησαν άλλη μία μέρα αλλά δεν κατάφεραν να βγουν από το δάσος.
Τα παιδιά ήταν πολύ πεινασμένα, καθώς δεν είχαν τίποτε άλλο να φάνε παρά μόνο μερικές άγριες φράουλες που βρήκανε στο δρόμο τους.

Αφού περπάτησαν και την επόμενη μέρα μέχρι το μεσημέρι, φτάσανε σε ένα σπίτι το οποίο ήταν φτιαγμένο ολόκληρο από ψωμί, είχε επικάλυψη από γλυκά και τα παράθυρα ήταν από άσπρη ζάχαρη.

«Εκεί θα σταθούμε και θα φάμε μέχρι να χορτάσουμε» είπε ο Χάνσελ. «Εγώ θα ξεκινήσω από την σκεπή, εσύ ξεκίνα να τρως από το παράθυρο, που είναι γλυκό και θα σου αρέσει».

Μόλις άρχισε η Γκρέτελ να τρωει από τη ζάχαρη άκουσε μία φωνή από μέσα να λέει:

«Κρίτσι, κρίτσι κριτσινάκι,ποιος μασουλάει το σπιτάκι»

Τα παιδιά απάντησαν:

«Κανείς κυρά, κανείς κυρά, Είμαι ο αέρας που φυσά...»

Και συνέχισαν να τρώνε.

Η Γκρέτελ έσπασε και έβγαλε ένα στρόγγυλο τζάμι από το παράθυρο ενώ ο Χάνσελ έκοψε ένα τεράστιο κομμάτι γλυκό από την σκεπή. Τότε άνοιξε η πόρτα και μια γριά βγήκε  από το σπίτι. Ο Χάνσελ και η Γκρέτελ τρόμαξαν τόσο πολύ που ότι κρατούσαν τους έπεσε από τα χέρια.

Η γριά όμως κούνησε το κεφάλι της και είπε: «Αμάν καλά μου παιδιά, αφού κινήσατε και ήρθατε εδώ, ελάτε μέσα μαζί μου» και πήρε τα παιδιά από το χέρι και τα έβαλε στο σπιτάκι. Μέσα τους ετοίμασε καλό φαγητό: Γάλα, και τηγανίτες με ζάχαρη, μήλα και φουντούκια και μετά τους ετοίμασε και δύο ωραία κρεβατάκια. Ο Χάνσελ και η Γκρέτελ ξάπλωσαν και νόμιζαν ότι έφτασαν στον παράδεισο.

Η γριά όμως ήταν μια κακιά μάγισσα η οποία παγίδευε τα μικρά παιδάκια. Για να καταφέρει να τα πιάσει είχε φτιάξει αυτό το σπιτάκι με τα ζαχαρωτά. Όποτε κάποιο παιδάκι πήγαινε στο σπιτάκι,  η μάγισσα το έπιανε, το μαγείρευε, το έτρωγε και έκανε μεγάλη γιορτή. Έτσι ήταν πολύ χαρούμενη που ο Χάνσελ και η Γκρέτελ έφτασαν στο σπιτάκι της.

Το πρωί πριν ακόμη ξυπνήσουν τα παιδιά, η μάγισσα σηκώθηκε και πήγε στα κρεβατάκια τους μουρμουρίζοντας όλο χαρά: «Ωραίο μεζεδάκι θα έχω!».

Μετά άρπαξε τον Χάνσελ και τον έβαλε σε ένα μικρό κλουβί. Μόλις ξύπνησε ο Χάνσελ είδε ότι είχε γύρω-γύρω κάγκελα και δεν είχε χώρο παρά για να κάνει λίγα βήματα.

Την Γκρέτελ όμως την σκούντησε για να την ξυπνήσει και της φώναζε: «Σήκω τεμπέλα, φέρε νερό και πήγαινε στη κουζίνα για να μαγειρέψεις κάτι καλό. Στο κλουβί είναι ο αδερφός σου, τον οποίο θέλω πρώτα να παχύνω και μόλις είναι αρκετά παχύς θα τον φάω. Για αυτό θα πρέπει τώρα να τον ταΐζεις».

Η Γκρέτελ τρόμαξε και έκλαιγε, αλλά ήταν αναγκασμένη να κάνει ότι έλεγε η γριά.

Η μάγισσα έδινε στον Χάνσελ τα καλύτερα φαγητά, ενώ στην Γκρέτελ έδινε μόνο τσόφλια καβουριών.

Κάθε μέρα πήγαινε στο κλουβί και έλεγε: «Χάνσελ βγάλε το δάχτυλο σου για να δω αν είσαι αρκετά παχύς.» Ο Χάνσελ όμως έβγαζε πάντα ένα κοκαλάκι και η μάγισσα αναρωτιόταν πως γίνεται και δεν πάχαινε καθόλου.

Μετά από τέσσερις εβδομάδες, η μάγισσα βαρέθηκε να περιμένει και λέει στην Γκρέτελ: «Πήγαινε και φέρε νερό γρήγορα, είτε είναι παχύς ο αδερφός σου είτε όχι, ήρθε η ώρα να τον φάω. Θα ζυμώσω κιόλας ώστε μαζί με τον αδερφό σου να ψήσουμε και πίτα!»

Η Γκρέτελ ήταν πολύ λυπημένη αλλά δεν μπορούσε να κάνει αλλιώς οπότε πήγε να φέρει το νερό στο οποίο θα έβραζε ο αδερφός της.

Έπειτα η μάγισσα την έβαλε να ανάψει την φωτιά και να κρεμάσει την κατσαρόλα με το νερό.

«Πρόσεχε» είπε η μάγισσα «θέλω να ανάψω φωτιά στον φούρνο για να ψήσω το ψωμί».

Η Γκρέτελ καθόταν στη κουζίνα και έκλαιγε με πικρά δάκρυα. Σκεφτόταν ότι θα ήταν καλύτερα να τους έτρωγαν τα άγρια θηρία στο δάσος και να πέθαιναν μαζί, παρά να ετοιμάζει τώρα το νερό για να μαγειρέψουν τον ίδιο της τον αδερφό.

«Θεούλη μου, βοήθησε μας τα καημένα να ξεφύγουμε!» προσευχήθηκε.
Τότε φώναξε η γριά: «Γκρέτελ, έλα εδώ στον φούρνο,» και καθώς έφτασε η Γκρέτελ της είπε: «Κοίτα μέσα αν το ψωμί έχει αρχίσει να παίρνει χρώμα, τα μάτια μου είναι αδύναμα και δεν μπορώ να δω τόσο μακριά. Αν και εσύ δεν μπορείς να δεις τόσο μακριά θα σε βάλω πάνω στο φτυάρι και θα σε σπρώξω μέσα στον φούρνο για να δεις από κοντά».

Η κακιά μάγισσα είχε σκοπό, μόλις η Γκρέτελ μπει μέσα στον φούρνο, να τον κλείσει ώστε να ψηθεί μαζί με το ψωμί και τελικά να φάει και αυτήν μαζί με τον αδερφό της!

Ο Θεός όμως φώτισε την Γκρέτελ και το κοριτσάκι απάντησε: «Δεν καταλαβαίνω με ποιον τρόπο θα πρέπει να καθίσω πάνω στο φτυάρι, καλύτερα να ανεβείς πρώτα εσύ και να μου δείξεις.»

Έτσι η γριά κάθισε στο φτυάρι για να της δείξει και καθώς ήταν πολύ ελαφριά, η Γκρέτελ την έσπρωξε με το φτυάρι όσο πιο βαθιά μπορούσε μέσα στον φούρνο και έκλεισε γρήγορα-γρήγορα την πόρτα και την ασφάλισε. Η γριά άρχισε να φωνάζει και να παραπονιέται αλλά η Γκρέτελ το έβαλε στα πόδια για να μην την ακούει και τελικά η μάγισσα κάηκε.

Τότε πήγε η Γκρετελ στον Χάνσελ και άνοιξε την πόρτα του κλουβιού, φωνάζοντας του γεμάτη χαρά: «Βγες έξω Χάνσελ, ελευθερωθήκαμε!».

Τα παιδιά αγκαλιάστηκαν, φιλήθηκαν  και έκλαιγαν από χαρά.

Όλο το σπίτι της μάγισσας ήταν γεμάτο με μαργαριτάρια, διαμάντια και άλλες πολύτιμες πέτρες.  Τα παιδιά γέμισαν τις τσέπες τους και έφυγαν ψάχνοντας να βρούνε το δρόμο για το σπίτι τους.

Τελικά έφτασαν σε ένα ποτάμι με πολύ νερό και δεν ξέρανε πώς να το περάσουν.

Τότε η αδερφούλα είδε ένα άσπρο παπάκι να κολυμπάει πέρα δώθε και του φώναξε: «Αχ καλό μου παπάκι πάρε μας στην πλάτη σου». Όταν την άκουσε, το παπάκι πήγε και την πέρασε στην απέναντι πλευρά του ποταμού.

Αμέσως μετά πέρασε και τον αδερφό της απέναντι. Μετά από αυτό βρήκανε τον δρόμο για το σπίτι τους.

Μόλις είδαν τα παιδάκια τους οι φτωχοί γονείς, χάρηκαν πάρα πολύ. Είχαν μετανιώσει που τα άφησαν μόνα τους, και δεν είχε περάσει μέρα που να είναι χαρούμενοι όσο έλειπαν τα παιδιά. Χάρη στους θησαυρούς που έφεραν μαζί τους τα παιδιά, η οικογένεια δεν χρειάστηκε ποτέ πια να πεινάσει. Και έζησαν αυτοί καλά και εμείς καλύτερα....



Μια φορά και ένα καιρό ζούσαν σε ένα μικρό χωριό που το έλεγαν Ελατοφωλιά δύο πολύ αγαπημένα αδερφάκια, ο Μενέλαος και η Χλόη.

Ο Μενέλαος είχε μαύρα μαλλιά και ματάκια στο χρώμα του μελιού και η Χλόη είχε καστανά μαλλάκια, μάτια πράσινα και ροδοκόκκινα μάγουλα που θύμιζαν ζουμερές φράουλες.

Τα παιδάκια χαίρονταν τόσο που ζούσαν σε αυτό το όμορφο χωριό. Ήταν χτισμένο στην αγκαλιά ενός πολύ ψηλού βουνού που έμοιαζε με γίγαντα και το έλεγαν Ευρύαλο. Κάθε πρωί ο ήλιος το έλουζε με μπόλικο φως και ζέσταινε ακόμα και την πιο μικρή του γωνίτσα.

Μακριά από τα σπίτια ήταν ένα μικρό δάσος από έλατα, καταπράσινα και καμαρωτά. Από αυτό το δάσος είχε πάρει το χωριό το όνομά του, Ελατοφωλιά. Μα πόσο άρεσε στο Μενέλαο και τη Χλόη να περπατούν και να παίζουν με τις χρυσαφένιες ακτίνες του ήλιου που περνούσαν ανάμεσα από τα έλατα. Στις βόλτες τους έπαιρναν πάντα μαζί τους το σκύλο τους, που το φώναζαν Λουκάνικο. Το Λουκάνικο ήταν πολύ χοντρό σκυλάκι, σχεδόν ολόμαυρο με μόνο δύο άσπρες ρίγες στο κεφάλι του, ένα μικρό άσπρο μπάλωμα στο στήθος του και τέσσερα άσπρα παπουτσάκια στα πόδια του. Τα ποδαράκια του μάλιστα ήταν τόσο κοντά που μάλλον δεν άντεχαν το βάρος του και το έκαναν να περπατά αργά. Μα πόσο έμοιαζε με ένα μπαμπάτσικο λουκάνικο...
Μια μέρα, τα παιδάκια ξύπνησαν πολύ κεφάτα. Ήταν Αύγουστος αλλά ο καιρός ήταν δροσερός. Το καλό μας βουνό, o Ευρύαλος, φρόντιζε να δίνει μπόλικο δροσερό αεράκι μέσα στη καρδιά του καλοκαιριού και το κέφι για βόλτα ήταν μπόλικο.
Ο Μενέλαος και η Χλόη ήπιαν το γάλα τους, έφαγαν μερικά από τα αγαπημένα τους μπισκότα με δημητριακά και ξεκίνησαν να ετοιμάζονται για περίπατο και παιχνίδι στο δάσος με τα έλατα. Φόρεσαν και τα καπέλα τους, δύο όμορφα μεγάλα ψάθινα καπέλα που τα είχε κάνει δώρο η θεία τους η Μερόπη. Του Μενέλαου είχε γύρω γύρω ένα μεγάλο καφέ κορδόνι και το καπέλο της Χλόης στόλιζαν μικρά κερασάκια. Στις τσαντούλες έβαλαν ακόμα αντηλιακό, νεράκι και μπανάνες. Τώρα ήταν πανέτοιμοι να ξεκινήσουν!

«Λουκάνικο! Έλα..πάμε βόλτα!» φώναξε η Χλόη και το σκυλάκι απάντησε με γάβγισμα χαράς.

«Πρώτα να περάσουμε από τον κήπο με τα γεράνια και τα τριαντάφυλλα!», είπε ο Μενέλαος.

Και έτσι έγινε. Καθώς πήραν το χωμάτινο δρομάκι που οδηγούσε στο δάσος έκαναν μια μικρή στάση στο μοσχομυριστό κήπο. Μα πόσα πολλά πολύχρωμα λουλούδια! Ροζ, κόκκινα, μωβ, κίτρινα, πορτοκαλί γεράνια και τριαντάφυλλα απλώνονταν παντού και χάριζαν γλυκά και ζεστά αρώματα. Το Λουκάνικο κυλιόταν ανέμελο στο γρασίδι και τα παιδιά άγγιζαν και μύριζαν τα λουλούδια.
«Λουκάνικο πάμε τώρα.. έχουμε δρόμο μέχρι να φτάσουμε στο δάσος και μη ξεχνάς: το μεσημέρι πρέπει να έχουμε γυρίζει σπίτι για φαγητό.», ακούστηκε η γλυκιά φωνή της Χλόης.

Θα ήταν έντεκα η ώρα όταν επιτέλους τα αδερφάκια έφτασαν στο δάσος με τα έλατα. Είχαν λίγο κουραστεί όμως από το περπάτημα και είπαν να βρουν ένα άνετο μέρος να καθίσουν. Κάτω από ένα φουντωτό έλατο σχηματιζόταν μια μικρή αγκαλιά στο χορτάρι και έτσι ο Μενέλαος και η Χλόη άπλωσαν τις δυο ψάθες που είχαν στις τσάντες τους και ξάπλωσαν εκεί μαζί με το Λουκάνικο.
Δε μιλούσαν καθόλου, χάζευαν τις παιχνιδιάρικες ακτίνες του ήλιου που τρύπωναν ανάμεσα στα έλατα και προσπαθούσαν να φτάσουν στο έδαφος σαν να ήθελαν να ενώσουν τη γη με τον ουρανό. Μια τέτοια λαμπερή ακτίνα φωτός αν κατάφερναν να πιάσουν τα μικρούλια, θα μπορούσαν επιτέλους να ανέβουν ψηλά σαν τα πουλιά και να χαμογελάσουν στον ήλιο.
Δυστυχώς όμως η γλυκιά αυτή ησυχία δεν κράτησε για πολύ. Μια βροντερή και άγρια φωνή ακούστηκε κάπου εκεί κοντά να λέει:

«Βασιλιά μου Λιόναρ έψαξα πολύ, διάβασα πολύ και σου λέω με σιγουριά ότι για να πολεμήσουμε και να νικήσουμε τους ανθρώπους πρέπει να καταστρέψουμε καθετί γύρω που τους δίνει χαμόγελο. Το σκοτάδι να τυλίξει τον κόσμο τους, να μαραθούν τα φυτά, να εξαφανιστούν τα χρώματα των λουλουδιών και των κάθε λογής καρπών, να χαθούν τα δάση, να στερέψουν οι θάλασσες, οι λίμνες και τα ποτάμια και να σβήσουν τα πουλιά, τα ψάρια και όλα τα ζώα..».Αχ! Πόσο φοβήθηκαν τα αδερφάκια! Γούρλωσαν τα ματάκια τους και αγκαλιάστηκαν σφιχτά σαν δυο μικρά κουλουράκια που έγιναν ένα...

«Μάλιστα, Κικόραν. Και από πού πρέπει να ξεκινήσουμε;», απάντησε μια άλλη βροντερή και τρομαχτική φωνή.

«Μα από το φεγγάρι, Βασιλιά μου. Εκείνο θα χτυπήσουμε πρώτο. Έχουμε μια πελώρια μαύρη πέτρα. Αν μαζευτούμε όλες οι κακές σκιές μαζί θα καταφέρουμε να τη πετάξουμε τόσο δυνατά στο φεγγάρι που αυτό δεν θα αντέξει και θα πέσει. Τότε θα σβήσει και το φως του θα χαθεί για πάντα...»

Δεν πίστευαν στα αυτιά τους τα παιδιά.

«Μα αλήθεια ακούσαμε αυτά τα κακά πράγματα; Μήπως ήταν απλώς ένα κακό όνειρο;», σκεφτόντουσαν. Γύρισαν προσεχτικά τα κεφαλάκια τους πίσω από το έλατο και τι να δουν; Δύο σκιές ολόμαυρες και πολύ ψηλές και άγριες. Μα αλήθεια ήταν δυστυχώς ό,τι άκουσαν.

Περίμεναν λίγη ώρα μέχρι να φύγουν οι κακές σκιές και αποφάσισαν να γυρίσουν σπίτι τους. Δεν είχαν πια όρεξη για παιχνίδι. Τα ματάκια τους ήταν λυπημένα και στα χείλη τους δεν υπήρχε πια χαμόγελο. Ακόμα και το Λουκάνικο είχε καταλάβει τη στεναχώρια και το πόνο τους και περπατούσε με κατεβασμένη τη μουσούδα.

Σε όλο το δρόμο δεν μίλησαν καθόλου. Περπατούσαν αργά και με σκυμμένο το κεφάλι. Θα ήταν δυο ή ώρα όταν έφτασαν σπίτι. Η μητέρα τους είχε ετοιμάσει γεμιστά, το αγαπημένο τους φαγητό. Μα τι και αν μοσχομύριζαν οι γεμιστές ντομάτες, οι πιπεριές, οι μελιτζάνες και οι κολοκυθοανθοί.. Μπουκιά δε μπορούσαν να βάλουν στο στόμα τους. Η καλή τους μανούλα κατάλαβε την λύπη τους και ανησύχησε πολύ:

«Τι συμβαίνει μικρά μου; Τι πάθατε;».

Ο Μενέλαος και η Χλόη διηγήθηκαν όλα όσα είχαν ακούσει να λένε οι κακές σκιές και ζήτησαν τη συμβουλή της μαμάς τους. Εκείνη άνοιξε τη ζεστή αγκαλιά της, τα έβαλε μέσα και τους είπε:

« Πρέπει να το μάθουν τα παιδιά όλου του κόσμου και να έρθουν εδώ. Μόνο το φως της αγάπης σας μπορεί να νικήσει το σκοτάδι των κακών σκιών.»
Με αυτή τη μικρή ελπίδα, τα μικρούλια πήγαν στο δωμάτιό τους. Το δωμάτιο ήταν απλό με δυο μονά κρεβάτια και μια μεγάλη ξύλινη συρταριέρα. Οι τοίχοι βαμμένοι σε λαχανί χρώμα και το ταβάνι γαλάζιο στο χρώμα του ουρανού. Πάνω στη συρταριέρα, η μητέρα τους είχε βάλει σήμερα ένα βάζο με μπόλικα άσπρα τριαντάφυλλα και ένα μικρό ροζ κουτί με λίγες καραμέλες φράουλας. Μια μέρα πριν, ο Μενέλαος και η Χλόη θα είχαν ξετρελαθεί με την έκπληξη της μαμάς τους και ήδη θα πιπιλούσαν τις αγαπημένες τους καραμέλες. Σήμερα ούτε που τις είδαν. Το μυαλό τους έτρεχε συνεχώς στο πρόβλημα. Μα πώς θα μπορούσαν να μεταφέρουν το μήνυμα σε όλα τα παιδιά; Πόσο δύσκολο ήταν αυτό... Και πώς θα τα κατάφερναν ως αύριο βράδυ όπου οι σκιές είχαν κανονίσει να κάνουν το μεγάλο κακό;

«Μενέλαε, το ακούσαμε καθαρά ότι αύριο δώδεκα η ώρα θα χτυπήσουν το γεμάτο αυγουστιάτικο φεγγάρι μας», είπε με τρόμο η Χλόη.

Την ίδια ώρα που τα αδέρφια αγωνιούσαν όλες οι κακές σκιές του κόσμου δούλευαν ασταμάτητα στο δάσος για την αποστολή τους. Έτριβαν την πελώρια πέτρα για να γίνει μυτερή σαν ένα μεγάλο κοφτερό μαχαίρι. Ο κακός υπηρέτης Κικόραν έδινε εντολές ώστε να γίνουν όλα τέλεια και κάθε μια ώρα πήγαινε στο βασιλιά του Λιόναρ και του μιλούσε για το πώς πάνε και αν είναι όλα εντάξει.
Είχε βραδιάσει πια. Ο Μενέλαος και η Χλόη είχαν πίστη σε αυτό που είχαν ακούσει από τη μαμά τους. Ήταν σίγουρα ότι όλα τα παιδιά θα έβρισκαν τη λύση. Όμως ακόμα δεν ήξεραν τον τρόπο να στείλουν το μήνυμα σε όλες τις χώρες και σε τόσο λίγο χρόνο.

«Πάμε μια βόλτα να περπατήσουμε λίγο;», είπε ο Μενέλαος στην αδερφή του.
«Ναι. Πάμε να δούμε το φεγγάρι. Θέλω απόψε να του κάνουμε παρέα. Θέλω να του πούμε όσα θα γίνουν αύριο. Πρέπει να ξέρει», απάντησε η Χλόη.

Τα αδέρφια βγήκαν από το σπίτι και ένιωσαν αμέσως το δροσερό αεράκι να χαϊδεύει τα πρόσωπά τους. Δεν πήγαν πολύ μακριά, μόνο ως τον κήπο με τα γεράνια και τα τριαντάφυλλα. Εκεί είχε ένα παγκάκι και πολύ πολύ ησυχία. Κάθισαν και σήκωσαν με τρυφερότητα το βλέμμα τους στο φεγγάρι. Μα πόσο όμορφο και φωτεινό ήταν. Στεκόταν εκεί ψηλά σχεδόν γεμάτο και τόσο μα τόσο λαμπερό.
    «Φεγγαράκι μου λαμπρό
    φέγγε μου να περπατώ
    να πηγαίνω στο σχολειό,
    να μαθαίνω γράμματα,
    γράμματα, σπουδάγματα,
    του Θεού τα πράγματα.
    Φεγγαράκι μου γεμάτο
    σα φλουρί κωσταντινάτο,
    Φέγγε μου τώρα στη στράτα,
    στο σχολειό να κατεβώ,
    να μαθαίνω γράμματα,
    γράμματα, σπουδάγματα.
    του Θεού τα πράγματα. Tους γονείς μου ν’ αγαπώ και τρανό νά ’χω σκοπό»
Αυτό το τραγουδάκι έβγαινε από τα χείλη των παιδιών σε ρυθμό λυπητερό. Πόσες μα πόσες φορές το είχαν τραγουδήσει χαρούμενα... Μα τώρα ίσως να ήταν η τελευταία φορά. Το φεγγάρι όμως, που όλους τους έβλεπε και όλα τα καταλάβαινε, ένιωσε την στεναχώρια των παιδιών και αποφάσισε να στείλει κοντά τους τη Χρυσαφένια, τη μικρή νεράιδα που ζούσε στην αγκαλιά του και να μάθει τί τους συμβαίνει..

Ένα χρυσό σκοινί εμφανίστηκε ξαφνικά από την άκρη του φεγγαριού ως τη γη. Από αυτό πιάστηκε η Χρυσαφένια και κύλησε κάτω να βρει τα αδερφάκια..

«Γιατί είστε λυπημένα καλά μου παιδιά; Είμαι η Χρυσαφένια, ζω στην αγκαλιά του Φεγγαριού. Με έστειλε κοντά σας γιατί κατάλαβε τη λύπη σας», είπε η νεράιδα.

Ουάου! Τι λάμψη ήταν αυτή. Τα παιδιά όταν είδαν τη Χρυσαφένια έμειναν να τη κοιτάζουν με το στόμα ανοιχτό. Τα μαλλιά της έφταναν κάτω από τη μέση και ήταν χρυσοκίτρινα. Φορούσε ένα χρυσαφένιο φόρεμα που λαμπύριζε και τα μάτια της έσταζαν φως.

«Μα αλήθεια σε έστειλε το φεγγάρι;», ρώτησε η Χλόη.

«Ναι.. Πείτε μου τώρα.. Τι μπορώ να κάνω για εσάς», απάντησε εκείνη.

Τα αδέρφια είπαν όλα όσα είχαν ακούσει στη νεράιδα και μοιράστηκαν μαζί της το φόβο και την αγωνία τους για όσα θα ακολουθούσαν.

«Καλά μου παιδιά, η μητέρα σας έχει δίκιο. Μόνο η αγάπη μπορεί να νικήσει τις σκιές. Ακούστε με τώρα προσεχτικά. Θα σας δώσω μια φλογέρα. Είναι μαγική. Η μουσική της τραβάει προς το μέρος της κάθε αγνή ψυχή. Μην χάνετε χρόνο και πηγαίνετε στο δάσος τώρα να παίξετε τη μελωδία της».

Αυτά είπε η μικρή νεράιδα, τους έδωσε τη φλογέρα και ξεκίνησε το δρόμο της επιστροφής.

Ο Μενέλαος και η Χλόη έτρεξαν προς το δάσος με τα έλατα και ανυπομονούσαν να ακούσουν τη μουσική και το μαγικό της κάλεσμα.

«Μενέλαε ας καθίσουμε εδώ και ας αρχίσουμε», είπε η μικρή και ξεκίνησε με αγωνία να παίζει τη φλογέρα».

Μα τι γλυκιά, ονειρεμένη μελωδία ήταν αυτή! Σαν να άγγιζε απαλά και τρυφερά κάθε δημιούργημα του θεού. Σαν να ήθελε να το κάνει δικό της και να το βάλει στον κόσμο της, στο κόσμο της αγάπης που όλα ζουν μαζί όμορφα, ήσυχα, χαρούμενα.

Μα ποιος θα μπορούσε να μην ακούσει αυτή τη μελωδία; Δεν πέρασε λίγη ώρα, και άρχισαν να φτάνουν στο δάσος παιδιά και μεγάλοι, παππούδες, γιαγιάδες, μαμάδες, μπαμπάδες και κάθε λογής ζώα. Και πρώτο πρώτο το Λουκάνικο! Πουλιά, λύκοι, σκυλάκια, πρόβατα, λιοντάρια, τίγρεις, ελέφαντες και ό,τι άλλο μπορείτε να φανταστείτε!

Μα η νεράιδα το είχε πει. Κάθε δημιούργημα του θεού με αγνή και ζεστή καρδιά μπορεί να ακούσει τη μαγική φλογέρα. Και ευτυχώς ήταν πολλοί εκείνοι που είχαν ακόμα αγάπη και μαγεία στην καρδιά τους.
Και μαζεύονταν, και μαζεύονταν όλο και περισσότεροι χωρίς να ξέρουν το λόγο. Σαν να ήταν μαγεμένοι, όπως τότε οι τρεις μάγοι που με οδηγό ένα φωτεινό αστέρι και μόνο πήγαιναν στο μικρό Χριστό, έτσι και όλοι αυτοί με οδηγό τη μελωδία αυτή έφταναν εκεί.

Είχε φτάσει το απόγευμα της άλλης μέρας και κόντευε η πανσέληνος, όταν οι σκιές κατάλαβαν τι γινόταν στο δάσος. Ως τότε δούλευαν και ακόνιζαν τη πέτρα που θα χτυπούσαν το φεγγάρι, κάτω από το έδαφος, στο βάθος της γης. Εκεί στα σκοτεινά είχαν το σπίτι τους...

Ο Κικόραν ανησύχησε πολύ και έτρεξε γρήγορα στο Βασιλιά Λιόναρ.

«Βασιλιά μου πάρα πολλά παιδιά και πάρα πολλά ζώα και άνθρωποι βρίσκονται στο σημείο από όπου έχουμε κανονίσει να ρίξουμε τη πέτρα. Αυτό δεν έχει ξαναγίνει! Τι θα κάνουμε;»

«Μην ανησυχείς Κικόραν. Εμείς οι σκιές δεν πιανόμαστε και δεν μπορούν να μας εμποδίσουν. Απλώς θα μας κοιτούν και θα δουν το φεγγάρι τους να πέφτει και να ξεψυχά».

Πλησίαζε δώδεκα. Το φεγγάρι ήταν ολόγιομο και πιο λαμπερό από ποτέ.. Το δάσος θύμιζε την κιβωτό του Νώε. Μα πώς γινόταν άγρια ζώα και άνθρωποι να είναι μαζί και αγαπημένοι; Και όμως. Πριν ακουστεί η μαγική φλογέρα, ένας λύκος θα τρόμαζε ένα παιδί. Αυτή την ώρα όμως υπήρχε κάτι που ένωνε όλους μαζί και τους έκανε να καταλαβαίνονται. Σαν να ένιωθαν ότι κάτι πολύ κακό θα συμβεί. Και όμως υπήρχε κάτι μέσα τους, κάτι μαγικό που τους έδινε πίστη και αισιοδοξία ότι όλα θα πάνε καλά...

Δώδεκα παρά ένα λεπτό, οι σκιές βγήκαν από τα βάθη της γης στο δάσος και μαζί τους είχαν τη μεγάλη πέτρα. Μια τεράστια πέτρα, μαύρη και τόσο μα τόσο κοφτερή. Όλοι και όλα ανατρίχιασαν όταν είδαν τις σκιές με την πέτρα.

Και ξαφνικά όλες οι κακές σκιές πήραν θέση για να σηκώσουν τη πέτρα και να την πετάξουν στο φεγγάρι. Ο Λιόναρ και ο Κικόραν στέκονταν λίγο πιο πέρα και έδιναν εντολές.

«Ωχ, η πέτρα αρχίζει να σηκώνεται, και αν είναι δυνατόν...σημαδεύει το φεγγάρι! Χριστέ μου, βοήθησέ μας! Αν αυτή η πέτρα χτυπήσει το φεγγάρι, θα το τραυματίσει θανάσιμα. Θα πέσει κάτω και θα σβήσει. Τι θα κάνουμε;», φώναζαν οι άνθρωποι και γρύλιζαν τα ζώα.

Φωνές, πολλές φωνές, φόβος, αγωνία παντού. Άνθρωποι και ζώα αγκαλιάζονταν και έκλαιγαν.

Και η πέτρα σηκώθηκε και πήγε τόσο ψηλά που δυστυχώς βρήκε το φεγγάρι και εκείνο χλόμιασε και μη μπορώντας να κάνει κάτι δέχτηκε με πόνο τη μυτερή πέτρα. Πληγώθηκε και όπως ήταν ολοστρόγγυλο και γεμάτο έπεσε αργά στο δάσος ανάμεσα στις σκιές, στους ανθρώπους και τα ζώα.

Και οι κακές σκιές ψήλωναν πιο πολύ και φούσκωναν και γίνονταν όλο πιο μαύρες και σκοτεινές.

Μεγάλη λύπη έπεσε στο δάσος. Ζώα και άνθρωποι σκοτείνιασαν όπως σκοτείνιασε και ο ουρανός. Πιάστηκαν χέρι χέρι όλοι μαζί και έκαναν ένα πολύ πολύ μεγάλο κύκλο γύρω από το πληγωμένο φεγγάρι. Και τα πουλιά πετούσαν σε κύκλο και αυτά γύρω... Μέσα σε αυτόν τον κύκλο της αγάπης, κλείστηκε το φεγγάρι.
Οι σκιές δεν μπορούσαν να δουν από μακριά τι γίνεται μέσα στον κύκλο. Προσπάθησαν να γλιστρήσουν ανάμεσα και να μπουν μέσα. Όσο όμως και αν προσπαθούσαν, δε μπορούσαν να τα καταφέρουν...

Ο κύκλος της αγάπης προστάτευε το φεγγάρι από το κακό, και εκεί που εκείνο ξεψυχούσε και αργοπέθαινε ξαφνικά συνέβη το θαύμα. Το φεγγάρι ξαναγέμιζε φως και δυνάμωνε και σιγά σιγά έτσι ολοστρόγγυλο και λαμπερό, σαν φλουρί κωσταντινάτο ανέβαινε στον ουρανό. Και ανέβαινε και ανέβαινε και πήρε πάλι τη θέση του και φώτισε τη νύχτα και χάθηκε το σκοτάδι και όλες οι κακές σκιές μαζί...


Ο  Μάξιμος όπου σταθεί κι όπου βρεθεί λέει πως ο παππούς του έχει ταξιδέψει σ’ όλο τον κόσμο.

- Παππού θέλεις να είσαι ο αρχηγός μου στα ταξίδια που θα κάνω όταν μεγαλώσω;
- Ο ξεναγός σου θέλεις μάλλον να πεις, απαντά εκείνος και γελάει τρανταχτά. Φυσικά, και θέλω!

Κάθε φορά που γελάει ο παππούς, το μακρύ, στριφογυριστό μουστάκι του φτάνει ως τα αφτιά.
- Παππού, δε σε γαργαλά το μουστάκι σου;

- Όχι, Μάξιμε και τα γέλια του παππού κάνουν κάθε φορά τον σκύλο τους τον Μπεν να πετάγεται σαν ελατήριο.

Εδώ και λίγους μήνες οι τρεις τους περνούν ατελείωτες ώρες στην αποθήκη του παππού, που την έχει μετατρέψει σ’ ένα υπέροχο εργαστήρι. Εκεί φτιάχνει χαρταετούς, ρολόγια, φλάουτα, βιολιά και υπέροχους ξύλινους δράκους. Τα ράφια του είναι γεμάτα με αναμνηστικά αντικείμενα από τα ταξίδια του. Ο Μάξιμος τα κατεβάζει από κει, τα βάζει πάνω σ’ ένα τεράστιο ξύλινο τραπέζι και ταξιδεύει από τη μια άκρη της γης στην άλλη.

- Παππού αυτό το ρολόι δεν έχει το ίδιο όνομα με τον σκύλο μας τον Μπεν;

- Ακριβώς Μάξιμε! Μόνο που αυτό είναι τεράστιο γι’ αυτό και το λένε Μπιγκ Μπεν. Ο σκύλος μας είναι μινιατούρα μπροστά του, λέει ο παππούς και σκάνε στα γέλια. Όταν θα πας στο Λονδίνο να' σαι σίγουρος ότι θα το επισκεφθείς.

- Μαζί θα πάμε παππού. Μην ξεχνάς πως θα’ σαι ο ξεναγός μου, απαντά ο Μάξιμος και βάζει στη σειρά τους ειδικούς φρουρούς για την αλλαγή φρουράς στ' ανάκτορα του Μπάκιγχαμ. Μια μινιατούρα των ανακτόρων, λίγοι βασιλικοί φρουροί και όλα είναι έτοιμα. Το ζωηρό κόκκινο και μαύρο χρώμα της στολής τους και τα γούνινα καπέλα τους ξετρελαίνουν τον Μάξιμο.
- Παππού, Μπεν, απόλυτη ησυχία τώρα, και με τα μικρά του χεράκια αλλάζει θέση στους φρουρούς όπως ακριβώς του τα' χει περιγράψει ο παππούς απ’ το ταξίδι του στο Λονδίνο.

- Παππού η βασίλισσα αγαπάει τα ζώα; Γιατί εγώ θα πάρω και τον Μπεν μαζί μου, όταν θα την επισκεφθούμε στο παλάτι.

Παραλίγο να του φύγουν τα γυαλιά απ’ τα μάτια του παππού από τα πολλά γέλια.

- Μπεν, είσαι έτοιμος για μια μεγάλη βόλτα στο Λονδίνο;

Ο σκύλος τεντώνει τ’ αφτιά του. Ο Μάξιμος κατεβάζει το μικρό κόκκινο διώροφο λεωφορείο από το ράφι, ανοίγει την πόρτα και βρρμμ! Φύγαμε!
- Κοίτα Μπεν, περνάμε τη γέφυρα πάνω από τον ποταμό Τάμεση!

Ο σκύλος γουρλώνει τα μάτια του, καθώς ακούει τον Μάξιμο να φωνάζει ενθουσιασμένος.

Για μια στιγμή με την άκρη του ματιού του βλέπει σ’ ένα ραφάκι μικρά ιγκλού και Εσκιμώους. Αφήνει το Λονδίνο και τρέχει ολοταχώς για Βόρειο Πόλο.

- Παππού έχεις μπει σε ιγκλού;

- Ω, ναι Μάξιμε.

- Έχεις δει και Εσκιμώους;

- Ναι, Μάξιμε.

- Κάνει πολύ κρύο στον Βόρειο Πόλο παππού;

- Πάρα πολύ Μάξιμε. Οι πάγοι δε λιώνουν ποτέ.

- Εκεί θ’ άσπρισαν και τα μαλλιά σου παππού. Απ’ το πολύ το κρύο. Η μαμά λέει πως τα μαλλιά σου είναι άσπρα σαν το χιόνι. Θα πω στη μαμά να φτιάξει έναν σκούφο και για τον Μπεν.

Ο παππούς για άλλη μια φορά δεν αντέχει και βάζει τα γέλια. Είναι πολύ χαρούμενος σκέφτεται ο Μάξιμος.

- Αυτό θα είναι το πιο ωραίο μας ταξίδι, λέει λίγα λεπτά αργότερα. Θα μπούμε σ’ ένα έλκηθρο, θα συναντήσουμε πολικές αρκούδες, φώκιες και θα φτάσουμε ως το σπίτι του Άι Βασίλη. Αυτή τη φορά θα ζητήσω πολλά παιχνίδια. Σίγουρα το εργαστήρι του θα είναι μεγαλύτερο από το δικό σου παππού.

- Πράγματι είναι τεράστιο. Μην ξεχνάς πως έχει και πολλούς βοηθούς, γι' αυτό προλαβαίνει και φτιάχνει τόσα παιχνίδια.

- Κι αυτούς τους ιππότες ο Άι Βασίλης τους έφτιαξε παππού;

- Όχι, Μάξιμε. Τους έφερα από ένα παλιό μου ταξίδι στο ιστορικό Χαλέπι. Στη Συρία.

- Έχει κάστρο εκεί παππού;

- Είχε, απαντά εκείνος και χαμηλώνει το βλέμμα του. Το περίφημο κάστρο των ιπποτών. Είχε και μια σπουδαία αγορά με κοσμήματα, υφάσματα, σαπούνια και άλλα πολλά!

- Και τώρα, παππού;

- Τώρα έχει μόνο ερείπια παιδί μου. Ο πόλεμος δεν έχει αφήσει τίποτα.

- Δεν καταλαβαίνω γιατί κάνουν πόλεμο οι μεγάλοι παππού.

- Ούτε και εγώ αγόρι μου. Ούτε και εγώ.

- Τα παιδιά θα φοβούνται πολύ εκεί.

Ο παππούς κουνάει καταφατικά το κεφάλι. Είναι πολύ λυπημένος.

- Ούτε ταξίδια θα μπορούν να πηγαίνουν τα παιδιά, ούτε θα παίζουν στους δρόμους.
- Δυστυχώς όχι παιδί μου, δυστυχώς, απαντά σιγανά ο παππούς και συνεχίζει να σκαλίζει τον μικρό ξύλινο δράκο που φτιάχνει.

Ο Μάξιμος δεν έχει όρεξη να παίξει άλλο με τις φιγούρες.

Μετά από λίγη ώρα λέει στον παππού του.

- Παππού, όταν θα πάμε στον Βόρειο Πόλο λέω να μη ζητήσω παιχνίδια από τον Άι Βασίλη. Θα τον παρακαλέσω να σταματήσει τον πόλεμο στο Χαλέπι. Ξαναφτιάχνεται το κάστρο των ιπποτών παππού; Τα παιδιά θα χαρούν πολύ.

- Είσαι υπέροχο παιδί Μάξιμε, υπέροχο απαντά εκείνος και τον σφίγγει στην αγκαλιά του.



Μια φορά και έναν καιρό, ήταν ένας άντρας και μία γυναίκα που ήθελαν πολύ να αποκτήσουν ένα παιδί. Επιτέλους μετά από πολύ καιρό, η γυναίκα έμεινε έγκυος και περίμενε να φέρει στον κόσμο ένα μωράκι.

Στο πίσω μέρος του σπιτιού τους, υπήρχε ένα μικρό παράθυρο το οποίο έβλεπε σε έναν καταπληκτικό κήπο, που ήταν φυτεμένος με τα ωραιότερα φυτά, λαχανικά και λουλούδια.
Γύρω- γύρω ο κήπος αυτός είχε έναν ψηλό τοίχο και κανείς δεν τολμούσε να μπει μέσα γιατί άνηκε σε μια φοβερή μάγισσα.

Μια μέρα, η γυναίκα κοιτούσε από το παράθυρο της στον κήπο της μάγισσας και είδε λαχταριστά και καταπράσινα μαρούλια.  Μια που ήταν έγκυος, η γυναίκα τα λιγουρεύτηκε!
Κάθε μέρα που περνούσε, μεγάλωνε η επιθυμία της να φάει αυτά τα όμορφα μαρούλια αλλά απελπιζόταν γιατί ήξερε ότι δεν θα μπορούσε ποτέ να τα πάρει από τη μάγισσα.

Όταν την είδε ο άντρας της σε αυτή τη κατάσταση, τρόμαξε και ρώτησε για την αιτία.

- «Αν δεν μπορέσω να φάω μερικά από τα μαρούλια που είναι πίσω από το σπίτι μας, θα πεθάνω», του απάντησε.

Ο άντρας που αγαπούσε πάρα πολύ την γυναίκα του σκέφτηκε:

«Όσο επικίνδυνο και να είναι, θα πάω να φέρω αμέσως μερικά από αυτά τα μαρούλια».

Ετσι, ένα βράδυ σκαρφάλωσε πάνω από τον τοίχο, ξερίζωσε μερικά μαρούλια και τα πήγε στη γυναίκα του.
Η γυναίκα του τα έκανε αμέσως σαλάτα, και τα έφαγε με μεγάλη όρεξη. Τόσο πολύ της άρεσαν που την επόμενη ημέρα ήθελε να φάει και άλλα!

Ο άντρας της είδε ότι δεν θα μπορούσε να ηρεμήσει διαφορετικά τη έγκυο γυναίκα του οπότε ξαναπήγε στον κήπο. Ωστόσο τρόμαξε πάρα πολύ όταν είδε μπροστά του την μάγισσα, που άρχισε να φωνάζει γιατί τόλμησε να μπει στον κήπο της και να κλέβει τα λαχανικά της.

Ο άντρας δικαιολογήθηκε και της είπε για τις ορέξεις της γυναίκας του και για το πόσο επικίνδυνο είναι να της χαλάσει το χατίρι στην κατάσταση που βρίσκεται.

Η μάγισσα τότε του απάντησε:

«Θα σου επιτρέψω να παίρνεις όσα μαρούλια  θέλεις από τον κήπο μου, αλλά σε ανταπόδοση θα πάρω το παιδί μόλις το γεννήσει η γυναίκα σου!»

Από το φόβο και τον πανικό του, ο άντρας δέχτηκε ό,τι του ζήτησε η μάγισσα. Ετσι, όταν η ήρθε η ώρα και γέννησε η γυναίκα του ένα κοριτσάκι, η μάγισσα εμφανίστηκε και πήρε το κοριτσάκι το οποίο ονόμασε Ραπουνζέλ.
Η Ραπουνζέλ μεγάλωνε και ήταν το ομορφότερο παιδί του κόσμου. 

Όταν η Ραπουνζέλ έγινε δώδεκα χρονών, η μάγισσα την κλείδωσε σε έναν ψηλό πύργο ο οποίος δεν είχε ούτε πόρτα ούτε σκάλα. Μόνο πολύ ψηλά στη κορυφή του πύργου υπήρχε ένα μικρό παράθυρο. Όταν η μάγισσα ήθελε να ανεβεί στον πύργο στεκόταν από κάτω και φώναζε:

«Ραπουνζέλ, Ραπουνζέλ !Άφησε τα μαλλιά σου.»

Η Ραπουνζέλ είχε καταπληκτικά μακριά μαλλιά, σαν πλεξούδες από χρυσό, και όταν άκουγε την μάγισσα να λέει αυτά τα λόγια έλυνε τις πλεξούδες της, τις έδενε γύρω από το πόμολο του παραθύρου και στη συνέχεια τις έριχνε να πέσουν δέκα μέτρα κάτω στο κενό.

Η μάγισσα έπιανε τις κοτσίδες και ανέβαινε στον πύργο.

Μια μέρα περνούσε ένα βασιλόπουλο από το δάσος στο οποίο βρισκόταν ο πύργος. Το βασιλόπουλο είδε την Ραπουνζέλ στο παράθυρο και την άκουσε να τραγουδάει με τόσο γλυκιά φωνή που την ερωτεύτηκε παράφορα. Απογοητεύτηκε όμως καθώς δεν υπήρχε πόρτα στον πύργο και δεν υπήρχε καμία σκάλα που να μπορούσε να φτάσει σε αυτό το ύψος. Έτσι, πήγαινε κάθε μέρα στο δάσος και την παρατηρούσε, μέχρι που κάποια μέρα είδε την μάγισσα να έρχεται και να λέει:

«Ραπουνζέλ, Ραπουνζέλ !Άφησε τα μαλλιά σου.»

Ο πρίγκιπας κατάλαβε αμέσως τι έπρεπε να κάνει για να ανέβει στον πύργο. Έτσι συγκράτησε τα λόγια που θα έπρεπε να πει και το επόμενο βράδυ πήγε στον πύργο και φώναξε κι αυτός:

«Ραπουνζέλ, Ραπουνζέλ! Άφησε τα μαλλιά σου.»

Τότε η Ραπουνζέλ έριξε τις πλεξούδες της και ο πρίγκιπας ανέβηκε στο δωμάτιο της. Αρχικά η Ραπουνζέλ ταράχτηκε πάρα πολύ γιατί δεν είχε ξαναδεί άντρα από κοντά. Αλλά το βασιλόπουλο άρχισε να της μιλάει και της εξήγησε ότι το τραγούδι της τον είχε γοητεύσει τόσο πολύ που δεν μπορούσε να βρει ησυχία παρά μόνο αν την έβλεπε από κοντά.
Τελικά έφυγε ο φόβος από την Ραπουνζελ και ο πρίγκιπας, που ήταν πολύ ερωτευμένος, της ζήτησε να τον παντρευτεί. Η Ραπουνζέλ είδε ότι ήταν νέος και όμορφος και σκέφτηκε ότι θα την αγαπούσε περισσότερο από την γριά μάγισσα.

«Θέλω να έρθω μαζί σου και να σε παντρευτώ αλλά πρέπει πρώτα να βρω έναν τρόπο για να κατεβώ από τον πύργο», του είπε η κοπέλα που είχε σκεφτεί έναν τρόπο. Του ζήτησε, κάθε φορά που θα έρχεται να την δει, να της φέρνει ένα κουβάρι μετάξι για να πλέξει μία σκάλα. Ετσι όταν τελειώσει τη σκάλα θα μπορούσε να κατέβει από τον πύργο και να φύγουν με το άλογο του πρίγκιπα.
Ετσι, το βασιλόπουλο συμφώνησε να έρχεται κάθε βράδυ στη Ραπουνζέλ γιατί την ημέρα πήγαινε να δει η γριά μάγισσα.

Οι μέρες περνούσαν, χωρίς η μάγισσα να καταλάβει τίποτε για το σχέδιο της Ραπουνζέλ. Μέχρι που κάποια μέρα η κοπέλα της είπε χωρίς να το θέλει:

«Για πες μου κυρά μάγισσα πως γίνεται και είναι τόσο δύσκολο να σε ανεβάσω πάνω στον πύργο ενώ το βασιλόπουλο ανεβαίνει σε μία στιγμή;»

«Αμάν άπιστο παιδί!» απάντησε η μάγισσα εξοργισμένη γιατί κατάλαβε αμέσως ότι η Ραπουνζέλ κρατούσε μυστικά.

«Τι είναι αυτά που ακούω, νόμιζα πως σε είχα αποκόψει από τον κόσμο αλλά εσύ με εξαπάτησες» της λέει.

Τότε, η γριά μάγισσα άρπαξε τα όμορφα μαλλιά της Ραπουνζέλ, τα γύρισε δύο-τρεις φορές με το αριστερό της χέρι, άρπαξε ένα ψαλίδι με το δεξί και χρίτσι-χρίτσι της τα έκοψε!

Μετά, έστειλε την Ραπουνζέλ σε μια ερημιά όπου θα επιζούσε μόνο με μεγάλη δυσκολία και δυστυχία.

Την ημέρα που η μάγισσα έδιωξε την Ραπουνζέλ, έδεσε τις πλεξούδες από τα μαλλιά που είχε κόψει από την κοπέλα στο πόμολο της πόρτας.

Ετσι, όταν ήρθε το βασιλόπουλο και φώναξε να αφήσει η αγαπημένη του τα μαλλιά της για να ανέβει, η κακιά μάγισσα άφησε να πέσουν οι κομμένες πλεξούδες. Το βασιλόπουλο ανέβηκε γρήγορα πάνω, αλλά αντί για την αγαπημένη του βρήκε την μάγισσα η οποία τον κοίταξε με φαρμακερό βλέμμα και του είπε ειρωνικά:

«Μάλιστα! Ήρθες να βρεις την αγαπημένη σου, αλλά το όμορφο πουλάκι δεν είναι πια στη φωλιά του, το πήρε η γάτα που θα σου βγάλει και σένα τα μάτια σου. Για σένα η Ραπουνζέλ χάθηκε για πάντα, δεν πρόκειται να την ξαναδείς.»

Το βασιλόπουλο έχασε τα λογικά του με αυτά που άκουσε και πήδηξε από τον πύργο.

Ευτυχώς όμως δεν έχασε την ζωή του, γιατί έπεσε σε έναν θάμνο. Αλλά τα αγκάθια του θάμνου του τραυμάτισαν τα μάτια και δεν έβλεπε πια καθόλου!
Έτσι τυφλός τριγυρνούσε άσκοπα στο δάσος και δεν έτρωγε τίποτε άλλο πέρα από μούρα και ρίζες και όλο έκλαιγε για τον χαμό της αγαπημένης του.

Αφού περιπλανήθηκε για χρόνια, έφτασε επιτέλους στην ερημιά που ζούσε φτωχικά η Ραπουνζέλ, η οποία είχε γεννήσει στο μεταξύ τα δίδυμα παιδάκια τους, ένα κορίτσι και ένα αγόρι.

Το τυφλό βασιλόπουλο άκουσε μία φωνή που του φάνηκε πολύ γνωστή, και καθώς κατευθύνθηκε προς την φωνή η Ραπουνζέλ τον αναγνώρισε και έτρεξε να τον αγκαλιάσει κλαίγοντας.

Τότε, δύο από τα δάκρυα της Ραπουνζέλ έπεσαν στα μάτια του, που καθάρισαν αμέσως και άρχισε να βλέπει όπως και πριν. Ο πρίγκιπας πήρε την Ραπουνζέλ και τα παιδιά τους από το χέρι και επέστρεψαν στο βασίλειο του όπου τους υποδέχτηκαν με χαρά.

Έτσι έζησαν για πολλά χρόνια ευτυχισμένοι και χαρούμενοι.



Μια φορά κι έναν καιρό, σε ένα πολύ μακρινό δάσος ήταν μια μικρή αρκουδίτσα που την έλεγαν Μπέτυ. Ζούσε με τους γονείς της σε μια μεγάλη πολύχρωμη σπηλιά.

Η Μπέτυ όμως ήταν λίγο ατακτούλα. Της άρεσε να λέει συνέχεια όχι και να κάνει ότι θέλει. Η μαμά της και ο μπαμπάς της, που την αγαπούσαν μέχρι τον ουρανό κι ακόμα παραπέρα, στεναχωριόντουσαν όταν η μικρούλα Μπέτυ δεν τους άκουγε.

Μια μέρα η Μπέτυ ξύπνησε, κι άρχισε να ζητάει μπισκότα. Η μαμά και ο μπαμπάς της εξήγησαν ότι δεν έχουνε μπισκότα αλλά θα της αγόραζαν σύντομα από την αγορά. Εκείνη όμως δεν ήθελε να ακούσει τίποτα. Θύμωσε πολύ και βγήκε έξω από τη σπηλιά.

Εκεί έξω παραμόνευε μια μικρούλα πονηρούλα αλεπουδίτσα, η Μαριγώ. Μόλις είχε ακούσει τις συνομιλίες της Μπέτυς με τους γονείς της. Και στη Μαριγώ όμως άρεσαν πολύ τα μπισκότα.
- Τι κάνεις Μπέτυ; Πας να βρεις μπισκότα, ρώτησε η Μαριγώ;

- Δε μου δίνουν μπισκότα, λένε ότι δεν έχουν μπισκότα, είναι αδύνατον! Και δε θα μου πάρουν μπισκότα! Το ξέρω! Μου λένε ψέματα!
- Εγώ θα σε βοηθήσω. Θα πάμε στην αγορά να βρούμε μπισκότα είπε η πονηρή αλεπουδίτσα.

- Μα πως θα το κάνουμε αυτό; Αφού δεν έχουμε χρήματα, σκέφτηκε η μικρή Μπέτυ.

- Μην ανησυχείς για τίποτα, σημασία έχει μόνο να φας μπισκότα. Εγώ για εσένα το κάνω, είπε η αλεπουδίτσα.
Έφτασαν στην αγορά και βρήκαν έναν πάγκο με κάθε λογής μπισκότα. Μπισκότα βουτύρου, μπισκότα γεμιστά με μαρμελάδα, μπισκοτάκια κανέλας, μπισκότα σοκολατένια και ότι άλλο μπισκότο μπορείς να φανταστείς. (Εσύ... Πώς φαντάζεσαι το δικό σου αγαπημένο μπισκότο;)

- Ωραία, φτάσαμε στην αγορά, και τώρα μπισκότα πως θα τα αγοράσουμε; -

Δε θα χρειαστεί να αγοράσεις τίποτα απολύτως! Τον βλέπεις τον κυριούλη που είναι απασχολημένος με το κινητό; Θα πας να του πάρεις 1 πακέτο μπισκότα από κάθε γεύση. Θα μου τα φέρεις εμένα γρήγορα γρήγορα και θα ξαναπάς να πάρεις κι άλλα, κι άλλα. Όλα τα μπισκότα θα είναι για εσένα. Φέρε όσο πιο πολλά μπορείς.

- Δεν κατάλαβα, δηλαδή θα τα κλέψουμε;

Θυμήθηκε που οι γονείς της της είχαν πει πόσο κακό πράγμα είναι η κλεψιά. Αλλά η ατακτούλα η Μπέτυ δεν άκουγε ποτέ τον μπαμπά της και τη μαμά της.

- Απλά θα πάρουμε μερικά, απάντησε η Μαριγώ. Θα πάρουμε μερικά για εσένα εννοώ, συμπλήρωσε η πονηρούλα.

Η Μπέτυ χωρίς δεύτερη σκέψη πήγε και πήρε μερικά κουτιά με μπισκότα. Τα πήγε στην αλεπού και ο άνθρωπος που τα πουλούσε δεν την είδε. Πήγαινε γρήγορα να πάρεις κι άλλα, της είπε η Μαριγώ. Πήγε ξανά η Μπέτυ και έφερε κι άλλα, για ακόμα μια φορά ο πωλητής δεν την είχε δει. Η αρκουδίτσα έφυγε για να πάρει ακόμα περισσότερα μετά την παρότρυνση από τη Μαριγώ. Η πονηρή η αλεπού έμεινε κρυμμένη πίσω από έναν φράχτη και άρχισε να τρώει τα μπισκότα. Αυτή τη φορά η αρκουδίτσα δεν επέστρεψε. Η αλεπού ήξερε πολύ καλά τον λόγο. Πήρε τα υπόλοιπα μπισκότα μαζί της και έφυγε καμαρωτή και χαμογελαστή και πήγε στη φωλιά της να τα φάει. Αναρωτηθήκατε τι απέγινε η Μπέτυ; Ε να λοιπόν. Την είδε ο πωλητής και κάλεσε την αστυνομία. Η αστυνομία της έβαλε χειροπέδες και την πήγε στο τμήμα. Και τότε η Μπέτυ κατάλαβε πόσο μεγάλο λάθος είχε κάνει. Η αλεπού ήταν άφαντη. Την είχε κοροϊδέψει για να πάρει εκείνη τα μπισκότα και αφού πήρε αυτό που ήθελε την παράτησε.

Η γονείς της μικρής μας ζωηρούλας αρκουδίτσας έφτασαν στο τμήμα. Η αστυνομία της έδωσε μια δεύτερη ευκαιρία και τη γλύτωσε στο τσακ τη φυλακή.
- Συγνώμη μαμά και μπαμπά, είπε η μικρή Μπέτυ. Άλλη φορά θα σας ακούω και θα σας εμπιστεύομαι! Εσείς μου είπατε ότι δεν κάνει να κλέβουμε αλλά εγώ άκουσα μια άγνωστη αλεπού, και παραλίγο να πάω στη φυλακή για μερικά μπισκότα. Τώρα ξέρω ότι έκανα λάθος. Σας αγαπώ τόσο πολύ! Πόσο χαίρομαι που είστε εδώ μαζί μου.

- Μικρή μου Μπέτυ, είχαμε έρθει κι εμείς εδώ στην αγορά για να σου πάρουμε μπισκότα! Είδαμε ακριβώς τι έκανε η πανούργα η Μαριγώ και σε ακολουθήσαμε στο τμήμα. Πληρώσαμε τα μπισκότα που έκλεψες από εκείνον τον κυριούλη και ήρθαμε να σε βγάλουμε απ' τη φυλακή. Πριν έρθουμε όμως αγοράσαμε και κάτι.

- Μπισκότα με φράουλα! Φώναξε χαρούμενη η Μπέτυ! Είναι το αγαπημένα μου! Σας ευχαριστώ!

Κι άρχισε να τρώει τα αγαπημένα της μπισκότα. Γλυκάθηκε τόσο πολύ που ξέχασε πόσο δύσκολη ήταν η μέρα της, και μόλις τα έφαγε κοιμήθηκε σαν πουλάκι. Ναι, σαν το πουλάκι τον Τσίου, που θα μιλήσουμε για αυτόν μια άλλη μέρα.

Καληνύχτα Μπέτυ! Καληνύχτα Μπαμπά και Μαμά!



Μια φορά και έναν καιρό, μακριά πολύ μακριά, εκεί που δεν φτάνει ανθρώπινο μάτι και ψηλά πολύ ψηλά, πιο ψηλά και από τις κορυφές των βουνών, πιο πέρα και από τα μαλακά λευκά και ροζ συννεφάκια, μέσα από λαμπερά αστεράκια που μοιάζουν με φαναράκια, τον χρυσοκίτρινο ήλιο που ζεσταίνει τον καταγάλανο ουρανό και το φεγγάρι που ασημοβάφει την θάλασσα το βράδυ, ήταν ένα βασίλειο που λεγόταν "Παράδεισος".

Ο Παράδεισος, ήταν ένας θεόρατος καταπράσινος κήπος με κάθε λογής λουλούδια, μαργαρίτες, τριαντάφυλλα, γαρύφαλλα, ηλίανθους, κάθε λογής φρούτα, σύκα, σταφύλια, μήλα και κάθε λογής λαχανικά, μαρούλια, ντομάτες, αγγουράκια, κρεμμυδάκια. Εκεί στο μαλακό γρασίδι βοσκούσαν αμέριμνα προβατάκια, κατσικάκια και αγελαδίτσες, παραδίπλα ξεχύνονταν γαλαζοπράσινες λιμνούλες, ρυάκια και ορμητικοί καταρράκτες, όπου λευκοί γλάροι και κάθε είδος πτηνού που στόλιζε τον ουρανό ξεδιψούσε στα δροσερά νερά τους, ξαποσταίνοντας για λίγο πριν συνεχίσει το μακρύ ταξίδι του. Ανάμεσα στα τεράστια καταπράσινα πεύκα, κατοικούσαν στρατιές πανέμορφων μικρών  αγγέλων, με μαύρες και ξανθές μπούκλες που ονομάζονταν Χρυσούλια, ψέλνοντας ολημερίς ύμνους στον Θεό με την μελίρρυτη φωνή τους, παίζοντας λύρα και φλάουτο. Το απόγευμα φύτευαν λουλούδια, μάζευαν φρούτα και άρχιζαν το κρυφτό στα δέντρα και το κυνηγητό στους καταρράκτες πιτσιλώντας τα ολόχρυσα φτερά τους.
Μόνο ένα μικρό αγγελάκι ο Ασπρούλης καθόταν μόνο και κλαμένο πάνω σε μια πετρούλα στο γρασίδι, με τα λευκά πελώρια χνουδωτά φτερά του να έχουν μπερδευτεί στα κλαδάκια ενός δέντρου. Όταν τα άλλα αγγελάκια το αντιλήφθηκαν, σταμάτησαν το παιχνίδι και αρχίσαν να τον κοροϊδεύουν αναφωνώντας το ένα μετά το άλλο:

 - «Ο Ασπρούλης πάλι κλαίει»
 
 Κανένα αγγελάκι όμως δεν τον βοήθησε να ξεμπερδέψει τα φουντωτά φτερά του, ώσπου ξαφνικά  ακούστηκε από ψηλά μια βροντερή φωνή:
 - «Βοηθήστε τον Ασπρούλη»
 
 Όλα τα αγγελάκια τρόμαξαν και έτρεξαν γρήγορα να βοηθήσουν τον Ασπρούλη. Μετά ακούστηκε πάλι η φωνή από ψηλά να λέει:

 - «Ελάτε γρήγορα στο τρίτο λευκό συννεφάκι»
 
 Τα αγγελάκια με τα ολόχρυσά φτερά έτρεξαν γρήγορα. Ο Ασπρούλης έφυγε τελευταίος, ολομόναχος και λυπημένος. Ο καλός Θεός έκανε παρατήρηση στα Χρυσούλια για την άσχημη συμπεριφορά τους, λέγοντας τους ότι όχι μόνο δεν θα παίξουν για πέντε μέρες στον Παράδεισο, αλλά δεν θα πηγαινοέρχονται και στη Γη. Στον Ασπρούλη όμως, έδωσε μια αποστολή, να προστατεύει όλα τα παιδάκια στη Γη για πέντε ημέρες. Όταν το άκουσε αυτό ο Ασπρούλης, το πρόσωπο του έλαμψε από περηφάνεια για την ευκαιρία που του δόθηκε και αφού ευχαρίστησε το Θεό για την εύνοια του, άρχισε να χτυπά τα φτερά του όλο ενθουσιασμό.
 
 Μόλις ανέτειλε το επόμενο πρωινό, ο Ασπρούλης ξεκίνησε όλο χαρά για την αποστολή του στη Γη. Πέρασε την λευκή πύλη του Παραδείσου και πέταξε μακριά πολύ μακριά και ψηλά πολύ ψηλά.

 - «Τι όμορφα που φαίνονται όλα από εδώ πάνω», είπε, κάνοντας σβούρες στον ουρανό και χοροπηδώντας από το ένα σύννεφο στο άλλο.

 - «Ασπρούλη πρόσεχε» του είπε ο ήλιος και ξάφνου κρύφτηκε. Τότε γκρίζα σύννεφα μαζεύτηκαν και άρχισε να βρέχει. Τα φτερά του Ασπρούλη άρχισαν να βρέχονται όλο και πιο πολύ μέχρι που έγιναν μούσκεμα και ο Ασπρούλης κλαίγοντας έπεσε πάνω σε ένα λιβάδι γεμάτο παπαρούνες. Μόλις ο άνεμος είδε τον άγγελο να κλαίει, τον λυπήθηκε και είπε στα σύννεφα να σταματήσουν την βροχή. Ανοίγοντας το στόμα του φύσηξε δυνατά, λέγοντας στο μικρό άγγελο:
- «Δεν πρέπει να το βάζουμε κάτω με κάθε δυσκολία, χρειάζεται προσπάθεια και υπομονή»

 Τότε τα φτερά του Ασπρούλη στέγνωσαν εντελώς. Το μικρό αγγελάκι σηκώθηκε, ευχαρίστησε τον άνεμο και άρχισε να χτυπά δυνατά τα ολόλευκα φτερά του γεμάτος ενθουσιασμό, συνεχίζοντας το ταξίδι του. Καθώς τα ποδαράκια του προσγειώθηκαν στη Γη, κοίταζε ολόγυρα του να δει που βρίσκεται. Είδε μικρά και μεγάλα παιδιά να παίζουν κρυφτό. Παραπέρα σε μια γωνιά είδε ένα μικρό κοριτσάκι κουλουριασμένο, μόνο και σκυθρωπό. Δεν έπαιζε με τα άλλα παιδάκια, άλλα ούτε τα άλλα παιδάκια του έδιναν σημασία. Η καρδιά του Ασπρούλη σφίχτηκε.
 - «Κάτι πρέπει να κάνω σκέφτηκε».

Πήγε και ψιθύρισε σιγανά, στα αυτιά  όλων των παιδιών χωριστά την λέξη «Αγάπη» και ξαφνικά όλη η γειτονιά γέμισε αστερόσκονη, τα παιδιά έκθαμβα κοίταζαν γύρω γύρω και τότε παρατήρησαν το κοριτσάκι και του ζήτησαν να παίξει μαζί τους. Το κοριτσάκι σηκώθηκε αμέσως όλο χαρά και άρχισαν να παίζουν όλο χαρά όλοι μαζί. Καθώς άρχισε να σκοτεινιάζει πια, ο Ασπρούλης γύρισε στον Παράδεισο, εξουθενωμένος άλλα συνάμα χαρούμενος. Στην είσοδο της πύλης σε μια μηλιά ήταν μαζεμένα τα Χρυσούλια, τραγουδούσαν και παίζανε λύρα και φλάουτο. Μόλις αντίκρυσαν τον Ασπρούλη, σταμάτησαν το τραγούδι και άρχισαν να τον ρωτάνε όλο αγωνία:

 - «Πως ήταν το ταξίδι σου στη Γη; Πες μας Ασπρούλη», ρωτούσαν το ένα μετά το άλλο.

Το μικρό αγγελάκι άρχισε να τους διηγείται με κάθε λεπτομέρεια τις περιπέτειές του και πόσα παιδάκια προστάτευσε, ενώ εκείνα αχόρταγα τον κοιτούσαν στα μάτια όλο ενθουσιασμό, καθώς τα μάτια τους λαμποκοπούσανε σαν γαλάζιες χάντρες. Το επόμενο πρωινό, ο Ασπρούλης άρχισε να ετοιμάζεται για το επόμενο ταξίδι του, γεμάτος αγωνία. Όσο πετούσε ένιωθε τον άνεμο να γαργαλάει τα φτερά του και σκέφτηκε πως κάπως έτσι θα νιώθουν τα πουλιά του ουρανού, ψηλά στους αιθέρες. Από ψηλά μπορούσε να διακρίνει τη χαρά μα και τον πόνο. Αφού τίναξε τα λευκά σανδάλια του στη Γη, διέκρινε παιδιά σε αυλές να παίζουν ευτυχισμένα, άλλα να τρώνε με τις οικογένειές του γύρω από το τραπέζι και άλλα να κοιμούνται.

 - «Υπάρχουν πολλά παιδιά ευτυχισμένα μα και λυπημένα εκεί κάτω» σκέφτηκε, αντικρύζοντας ένα μικρό αγοράκι με κουρελιασμένα ρούχα να χτυπάει τα κουδούνια των γύρω σπιτιών, μα κανείς να μην του δίνει έστω ένα πιάτο φαγητό ή ένα ζεστό ρούχο. Στην άκρη του δρόμου παρατήρησε μια γιαγιά που ερχόταν με το εγγόνι της από το σχολείο. Τότε ο μικρός άγγελος σκέφτηκε πως αυτή είναι η ευκαιρία που έψαχνε. Εμφανίστηκε στη μικρή και της είπε:

 - «Το βλέπεις αυτό το μικρό αγοράκι, που γυρνάει μόνο του μέσα στο κρύο;»
Το κοριτσάκι έγνεψε καταφατικά το κεφάλι της. Ό άγγελος συνέχισε λέγοντας:

 - «Δεν έχει να φάει, μήτε έχει καινούργια ρούχα, παπούτσια ή παιχνίδια, είναι όμως ένα μικρό παιδάκι, όπως εσύ, που έχει ανάγκη να παίξει, να χαρεί, να νιώσει την καλοσύνη και τη ζεστασιά», είπε ο άγγελος και αμέσως εξαφανίστηκε, αφήνοντας τη φλόγα της καλοσύνης μέσα στην καρδούλα του μικρού κοριτσιού.

Τότε το μικρό κορίτσι χωρίς να σκεφτεί τίποτα, έτρεξε γρήγορα στο αγόρι, λέγοντας του:

 - «Γεια σου με λένε Βασιλική. Εσένα πως σε λένε;»

 - «Με λένε Σταύρο» αποκρίθηκε εκείνος, ξαφνιασμένος.

 - «Θέλεις να γίνουμε φίλοι;» ξαναρώτησε το κοριτσάκι, απλώνοντας το μικρό χεράκι της.

 - «Ναι θέλω πολύ να γίνουμε φίλοι» απάντησε ο μικρός και ένα πέπλο χαράς σκέπασε μονομιάς το γκρίζο πρόσωπό του. Η γιαγιά χωρίς να ρωτήσει το παραμικρό, καλοδέχτηκε με χαρά το αγοράκι και μπήκαν όλοι μαζί στο μικρό σπιτάκι να φάνε. Ο Ασπρούλης χαρούμενος, άρχισε να κουνάει τα πουπουλένια του φτερά ξανά και ξανά, πετώντας ολοένα και πιο ψηλά, πέρα από τον ήλιο που θύμιζε πύρινή μπάλα που έσβηνε σιγά σιγά τη φλόγα του στη θάλασσα. Όταν ο Ασπρούλης έφτασε στον Παράδεισο, είχε πλέον νυχτώσει, τα ποδαράκια του πονούσαν και δεν είχε δύναμη να τινάξει δυνατά τα φτερά του ως συνήθως.

 - «Θα πάω στο ποταμάκι, να δροσιστώ λιγάκι» σκέφτηκε.

 Ό ουρανός θύμιζε βελούδινο πέπλο, τα αστέρια έμοιαζαν με πολύτιμα πετράδια κεντημένα πάνω του και το φεγγάρι σαν τεράστιο φανάρι που ξαγρυπνούσε για να φωτίζει κάθε πλευρά του Παραδείσου ως τα πέρατα της Γης. Ο μικρός άγγελος αφού λούστηκε, άρχισε να πλένει τα φτερά του που ήταν γεμάτα σκόνη. Τότε πέρα από το βασίλειο σε ένα άλλο τόπο, κάτω στη Γη, άρχισε να βρέχει και να βρέχει, αδιάκοπα. Όταν ο άγγελος βγήκε τινάζοντας μια και δυο και τρεις φορές τα πεντακάθαρα φτερά του με ορμή, η βροχή κόπασε. Τότε ένας άνεμος άρχισε χτυπάει τα παραθυρόφυλλα των σπιτιών και τις φυλλωσιές των δέντρων, κάτω στη Γη, τόσο που οι άνθρωποι αναρωτιόντουσαν, πως προκλήθηκε ξαφνικά τέτοια κακοκαιρία; Ο Ασπρούλης αφού τελείωσε το μπάνιο του, στις μύτες των ποδιών του και με αργά βήματα πήγε στον κοιτώνα του, προσέχοντας μην ξυπνήσει και τα άλλα αγγελάκια. Καταλάθος όμως τα πελώρια φτερά του μάγκωσαν στην πόρτα και άρχισε να φωνάζει:

 - «Βοήθεια, βοήθεια».

Τα αγγελάκια ξυπνήσαν τρομαγμένα το ένα μετά το άλλο και βοήθησαν τον Ασπρούλη που έδειχνε φοβισμένος. Ο μικρός άγγελος, ευχαρίστησε τα Χρυσούλια λέγοντάς τους:

 - «Σας χρωστάω τη ζωή μου, Χρυσούλια μου»

Εκείνα χαμογελώντας, πήγαν κοντά του και τον αγκάλιασαν. Ύστερα άναψαν φωτιά και κάθισαν όλα μαζί γύρω γύρω, ψέλνοντας και τρώγοντας γλυκά και λαχταριστά μούρα. Ένα Χρυσούλι πετάχτηκε λέγοντας:

 - «Ασπρούλη πες μας τι έκανες σήμερα στη Γη;»

 - «Ναι ναι πες μας» άρχισε να ρωτάει το άλλο όλο αγωνία.

 - «Υπάρχει πολλή δυστυχία και κακία εκεί κάτω» είπε ο μικρός άγγελος με λυπημένο ύφος, καθώς τους διηγούταν την σημερινή του εξόρμηση κάτω στη Γη. Τα Χρυσούλια τον άκουγαν εκστασιασμένα όπως πάντα. Οι ώρες κύλησαν σαν νερό, ο ήλιος είχε άρχισε σιγά σιγά να ξεπροβάλλει το φωτεινό του πρόσωπο, τα αγγελάκια είχαν αποκοιμηθεί όλα ένα προς ένα δίπλα στο ποταμάκι, άλλα μπρούμυτα και άλλα ανάσκελα, με τα πελώρια φτερά τους να ανεμίζουν. Όταν ξαφνικά ήχησαν οι χρυσές σάλπιγγες των Αρχαγγέλων, σηκώθηκαν όλα μονομιάς σαν ελατήρια.
 - «Πρέπει να πάμε στο μάθημα» είπε ένα Χρυσούλι βαριεστημένο.

 - «Νυστάζω» έλεγε το άλλο, ενώ ο Ασπρουλής κοιμόταν βαθιά, πολύ βαθιά, τόσο βαθιά που δεν ξυπνούσε με τίποτα. Τα μικρά αγγελάκια τον σκουντούσαν για να  ξυπνήσει, αλλά μάταια.

 - «Πρέπει να ξύπνησει επειγόντως» είπε ένα Χρυσούλι.

 - «Πρέπει να ολοκληρώσει την αποστολή του κάτω στη Γη» είπε το άλλο γεμάτο ανησυχία.

 - «Έχω μια ιδέα» πετάχτηκε το άλλο αγγελάκι καθώς τα μάτια του λάμπανε σαν μπλε διαμαντένιες πέτρες.

Όλα τα αγγελάκια, άρχισαν να κάνουν ένα κύκλο, ψέλνοντας θείους ύμνους και μελωδίες. Τότε περιστέρια, χελιδόνια και κάθε λογής πουλιά άρχισαν να πετάνε πάνω από τα κεφάλια των μικρών αγγέλων για να ακούσουν την γλυκιά φωνούλα τους, τα λουλούδια ανοιγόκλειναν τα πέταλα τους θαρρείς και χόρευαν, ο ήλιος έλαμπε ολοένα και πιο πολύ, ζεσταίνοντας κάθε γωνιά της γης και του Παραδείσου. Η μελωδία ξύπνησε τον Ασπρούλη που κοιμόταν του καλού καιρού. Βλέποντας τα Χρυσούλια να χορεύουν, ένα πλατύ χαμόγελο ζωγραφίστηκε στο πρόσωπό του και δίχως να πει λέξη, μπήκε και εκείνος στο χορό. Ολάκερος ο Παράδεισος άρχισε να ευωδιάζει γιασεμί πέρα ως πέρα. Οι σάλπιγγες των Αρχαγγέλων ήχησαν για ακόμη μια φορά και τα αγγελάκια συνάχθηκαν. Είχαν ήδη αργήσει στο μάθημα και ο Ασπρούλης έπρεπε να κατέβει στη Γη για τελευταία φορά, καθώς σήμερα ολοκλήρωνε την αποστολή του. Αφού χαιρέτησε τα Χρυσούλια, τίναξε δυνατά τα μεγάλα και πουπουλένια φτερά του και χάθηκε μέσα στα αφράτα σαν σαντιγί σύννεφα, καλημέρισε τον ήλιο, χόρεψε με τον άνεμο και έκανε αγώνες με τους αετούς, γύρω από τον γαλανό ουρανό. Ένα σπουργίτι, τον πλησίασε ψιθυρίζοντας του στο αυτί και δείχνοντας του τον βορρά του είπε:

 - «Ακολουθήσε με»

Τότε ο Ασπρούλης άλλαξε αμέσως κατεύθυνση ακολουθώντας το σπουργίτι. Ό άγγελος, προσγειώθηκε σε ένα σχολείο παιδιών, όπου ένα προσφυγόπουλο που τον έλεγαν Καμράν ήταν ο νέος μαθητής της τάξης. Η δασκάλα υποδέχτηκε τον Καμράν στην τάξη λέγοντας σε όλα τα παιδιά να τον καλωσορίσουν. Άλλα τον καλωσόρισαν με βαριεστημένο ύφος και άλλα δεν μίλησαν καθόλου, ψιθυρίζοντας το ένα με το άλλο. Στο διάλλειμα κάποια παιδιά παίζανε κρυφτό. Μόνο ο Καμράν καθόταν σε μια γωνία μόνος του. Κανείς δεν τον έπαιζε. Κάποιοι συμμαθητές του τον κορόιδευαν, λέγοντας:

 - «Καμραν; Τι όνομα είναι αυτό;»

 - «Να πας στη χώρα σου, δεν σε θέλουμε εδώ».

 Το προσφυγόπουλο ξέσπασε σε κλάματα. Τότε ο μικρός άγγελος, αποφάσισε να επέμβει. Πήγε στον Αμιρι, ένα άλλο προσφυγάκι που καθόταν παραπέρα, φωτίζοντας το πνεύμα του, του έδωσε θάρρος και δύναμη να υπερασπιστεί τον φίλο του.

 - «Ξέρετε τι είναι να βλέπετε να πέφτουν βόμβες παντού; Και να μην έχετε που να πάτε;» είπε ο Αμίρι, και τότε όλα τα παιδιά σώπασαν.

 - «Έχετε ξαγρυπνήσει ποτέ μόνο με τη σκέψη ενός παγωτού; Ξυπνώντας πεινασμένοι;».

Τα παιδιά ακούγοντας όλα αυτά λυπήθηκαν τόσο που όχι μόνο ζήτησαν συγνώμη από τα δύο προσφυγάκια, άλλα άνοιξαν την αγκαλιά τους και γίνανε όλα ένα. Ο Ασπρούλης αναχώρησε και πάλι για τους ουρανούς, πλημμυρίζοντας από χαρά που ολοκλήρωσε την αποστολή του με επιτυχία. Στον Παράδεισο τον περίμενε μια έκπληξη, συνοδευόμενη από φρούτα, μέλι, τραγούδια και χορούς. Τα Χρυσούλια περίμεναν τον Ασπρούλη, φορώντας το λαμπερό τους φωτοστέφανο. Όταν ήρθε ο μικρός άγγελος, όλα τα αγγελάκια τον χειροκρότησαν και τον αγκάλιασαν θερμά. Ο καλός Θεός του ανακοίνωσε ότι ως ανταπόδοση για την ολοκλήρωση της αποστολής του, αποφάσισε να του δώσει μια ευκαιρία, στέλνοντας τον στη Γη. Ο άγγελος ευχαρίστησε το Θεό για την γενναιοδωρία του, ξεσπώντας σε δάκρυα χαράς.



Μία σουπιά πάει στο χταπόδι.

- Μπορείς να μου δανείσεις ένα πόδι σου για να μαγειρέψω;

- Όχι τα χρειάζομαι όλα, απαντά το χταπόδι και φεύγει κουνώντας και τα οχτώ πόδια του.

Την επόμενη μέρα, η σουπιά το ξαναπλησιάζει.
- Μπορείς να μου δανείσεις ένα πόδι σου για να παίξω ρακέτες;

- Όχι έχω δουλειά, της απαντά και φεύγει τρέχοντας από μπροστά της.
Την επόμενη μέρα, με το που βλέπει το χταπόδι, η σουπιά το ρωτά:

- Μήπως μπορείς να μου δανείσεις ένα σου πόδι για να κάνω μπάνιο;

- Μα κάνεις μπάνιο συνέχεια, στη θάλασσα ζεις... της απαντά και εξαφανίζεται.

Την επόμενη μέρα η σουπιά, ακολουθεί και του λέει:
- Μπορείς να μου δανείσεις δύο σου πόδια για να πλέξω;

- Με τίποτα, της απαντά το χταπόδι και φεύγει και πάλι.

Την επόμενη μέρα του ξαναλέει:

- Μπορείς να μου δανείσεις το ένα σου πόδι να οδηγήσω μηχανή;

- Τι δεν καταλαβαίνεις; Αφού δε θέλω να σου δανείσω πόδι, λέει το χταπόδι θυμωμένο και φεύγει...

Για πολλές μέρες, η σουπιά δεν είχε πετύχει το χταπόδι. Και αυτό γιατί, την απέφευγε με μανία. Ώσπου μία μέρα, εκεί που κολυμπούσε, πετάχτηκε από πίσω του...

- Ε, τι λέει φιλαράκο... Κι έλεγα που πήγες... Μπορείς μήπως να μου δανείσεις ένα σου πόδι να φτιάξω ένα σπίτι;

- Όχι, λέει το χταπόδι και τρέχει πλέον να χαθεί από μπροστά της.

Όταν το ξαναπέτυχε του ζήτησε το πόδι του για να πλύνει τα ρούχα της, να πάει για σκι, να ζωγραφίσει, να βάλει μία λάμπα, να πάει για ψώνια. Το χταπόδι, κάθε φορά αρνούνταν κατηγορηματικά. Και πάντα προσπαθούσε να την αποφύγει.

Ώσπου μία μέρα, το χταπόδι ακούει μία φωνή να έρχεται από κάπου. Τρέχει να δει τι συμβαίνει. Ήταν η σουπιά που έκλαιγε. Ήθελε να παίξει πιάνο, αλλά δεν μπορούσε να παίξει μόνη της. Το χταπόδι την πλησιάζει...

- Θέλεις να παίξουμε πιάνο; τη ρωτά το χταπόδι.

Η σουπιά τον κοιτάζει τρέχει και μπλέκεται μες τα πλοκάμια του. Από τη μέρα εκείνη, η σουπιά και το χταπόδι κάνουν συνέχεια πράγματα μαζί. Και ζουν χαρούμενοι, όπως και όλοι οι φίλοι.



Μια φορά κι έναν καιρό, μαζευτήκανε 40 Γιάννηδες, που όλοι μαζί δεν είχανε ενός κοκκόρου γνώση...




Η  Πέππα είναι πέντε χρονών και ζει με τους γονείς της και τον μικρό της αδελφό, τον Τζορτζ. Πρόκειται για μία αξιολάτρευτη οικογένεια, που όμως δεν είναι και τόσο συνηθισμένη, γιατί ειναι μία οικογένεια γουρουνιών!

Η οικογένεια της Πέππα ζει σε μία κοινωνία “άγριων” ζώων. Ελέφαντες, ζέβρες λύκοι, αλεπούδες αλλά και προβατάκια, κούνελοι, ζέβρες, πόνι, γαϊδουράκια, σκύλοι και γάτες περιτριγυρίζουν την οικογένεια και είναι όλοι πολύ καλοί φίλοι μεταξύ τους.

Στα σειρά κινουμένων σχεδίων βλέπουμε την καθημερινή ζωή τής Πέππα, της οικογένειάς της και των φίλων της.  Η Πέππα περνάει τον περισσότερο χρόνο της  με την καλύτερή της φίλη, την προβατίνα Σούζι, ενώ της αρέσει πάρα πολύ να επισκέπτεται την γιαγιά και τον παππού.

Η Πέππα λατρεύει να φροντίζει και να παίζει με τον μικρό της αδελφό, αλλά περισσότερο από όλα λατρεύει να διασκεδάζει, να χοροπηδάει, να τσαλαβουτάει και να κυλιέται στις λάσπες και να κάνει δυνατούς, γουρουνίσιους θορύβους.
Η μαμά της Πέππα εργάζεται από το σπίτι στον υπολογιστή, για να μπορεί να φροντίζει τα δύο της γουρουνάκια. Πολλές φορές μάλιστα τα αφήνει να την βοηθήσουν στη δουλειά της, αρκεί να μην τα κάνουν άνω κάτω. Της αρέσει να παίζει παιχνίδια με τα δύο της παιδιά και φυσικά να χοροπηδάει και να κυλιέται, με κάθε ευκαιρία, στις λάσπες.

Ο μπαμπάς-γουρουνάκης είναι αρχιτέκτονας και δουλεύει στον τελευταίο όροφο ενός πολύ ψηλού κτηρίου με την κυρία Γάτα και τον κύριο Κούνελο. Είναι πάντα πολύ χαρούμενος και ευδιάθετος, ειδικά όταν παίζει με την Πέππα και τον Τζορτζ. Του αρέσουν τα μεγάλα ταξίδια με το αυτοκίνητο και διασκεδάζει αρκετά όταν βρίσκει λίγη λάσπη να πλατσουρίσει!

Ο αδελφός της Πέππα, ο Τζορτζ, είναι μόλις 18 μηνών και λατρεύει να παίζει με τη μεγάλη του αδελφή. Δεν πάει πουθενά χωρίς τον αγαπημένο του κούκλο, ένα δεινόσαυρο και φυσικά δεν χάνει ευκαιρία να τσαλαβουτήσει σε κάθε λιμνούλα από λάσπη που βρίσκει, όπως κάνει άλλωστε όλη η γουρουνοοικογένεια.



Σ' ένα παλιό, ερειπωμένο σπίτι, ζούσε μια αραχνούλα μαζί με ολόκληρη την οικογένεια της. Γονείς αδέλφια παππούδες, γιαγιάδες, ξαδέλφια, θείοι, θείες, δευτεροξαδέλφια, τριτοξαδέλφια κοντινοί και μακρινοί συγγενείς ζούσαν όλοι μαζί κάτω από την ίδια στέγη. Κανείς δεν τους ενοχλούσε και κανέναν δεν ενοχλούσαν. Κάθε μέρα έπλεκαν τους ιστούς τους, κουβεντιάζανε και πότε πότε κουτσομπολεύανε ο ένας τον άλλον για να περνάει ευχάριστα η ώρα τους. Έτσι ήρεμα και όμορφα κυλούσε η ζωή για όλους.

Για όλους;

Για όλους εκτός από την αραχνούλα μας που τον τελευταίο καιρό φερόταν κάπως περίεργα. Πολλές φορές αντί να πλέκει, όπως έκαναν όλοι, καθόταν στο παράθυρο και κοίταζε το δρόμο και τα διπλανά σπίτια. Μια ξαδέλφη της, μια μέρα που την είδε να κάθεται πάλι στο παράθυρο, τη ρώτησε τι έχει και κάθεται έτσι αντί να πλέκει.

- «Δεν έχω τίποτα» της απάντησε. «Απλώς να… κοίταζα εκεί το απέναντι σπίτι και σκεφτόμουν πώς να είναι οι άνθρωποι που ζουν μέσα».
- «Και τι σε νοιάζει πως είναι οι άνθρωποι;» πετάχτηκε επάνω ταραγμένη η εξαδέλφη. «Όλοι ξέρουμε πως δεν είναι καθόλου καλοί και δεν πρέπει να τους πλησιάζουμε γιατί είναι επικίνδυνοι».

- «Και από πού το ξέρουμε;»

- «Δεν έχεις ακούσει που το λένε όλοι; Να, εγώ το άκουσα από μια θεία μας που το συζητούσε με τις αδελφές της».

- «Και πως ξέρει η θεία μας ότι δεν είναι καλοί οι άνθρωποι αφού κι εκείνη όπως κι εμείς δεν έχει βγει ποτέ από ‘δω μέσα;» ξαναρώτησε η αραχνούλα με πείσμα.

- «Απ’ ότι την άκουσα να λέει, της το είπε ο ξάδελφος της που και σ’ αυτόν το είπε με τη σειρά του ο παππούς του. Και μη με ρωτήσεις πως το ήξερε ο παππούς του γιατί δεν ξέρω να σου πω. Αλλά μάλλον κι αυτός θα το είχε μάθει από κάποιον άλλον. Αυτά είναι γνωστά στην οικογένεια μας από χρόνια και τα σεβόμαστε χωρίς να ρωτάμε από πού τα ξέρουμε».

- «Μα…» τόλμησε να πει η αραχνούλα, αλλά η ξαδέλφη φέρνοντας και τα δύο μπροστινά της πόδια στο στόμα της, της έκανε νόημα να σωπάσει και της είπε αυστηρά:
- «Δεν έχει μα και ξεμά. Έτσι είναι και σταματά να ρωτάς». Κι έφυγε για να πάει να συνεχίσει τον ιστό της, χωρίς ν’ αφήσει περιθώριο για παραπάνω συζήτηση.

Η αραχνούλα, προβληματισμένη, ξανακοίταξε από το παράθυρο και είδε στο αντικρινό σπίτι ένα κοριτσάκι που κοίταζε κι εκείνο έξω από το δικό του παράθυρο. Το κοίταξε καλά – καλά για αρκετή ώρα και στο τέλος είπε με ψιθυριστή φωνή μη τύχει και την ακούσουν «δε μου φαίνεται κακό ούτε επικίνδυνο αυτό το κοριτσάκι» και συνέχισε να το κοιτάζει μέχρι που εκείνο έφυγε από το παράθυρο. Πρέπει να μάθω περισσότερα για τους ανθρώπους. Να καταλάβω γιατί λένε ότι είναι επικίνδυνοι. Εμένα μου φαίνονται συμπαθητικοί. Διαφορετικοί από εμάς σίγουρα, αλλά συμπαθητικοί, κατέληξε η αραχνούλα μετά από αρκετή σκέψη.

Την άλλη μέρα αποφάσισε να ρωτήσει μια από τις μεγαλύτερες αδελφές της τι γνώμη έχει για τους ανθρώπους. Η αδελφή της, που προσπαθούσε εδώ και ώρα να ολοκληρώσει ένα δύσκολο σημείο του ιστού της, κόντεψε να χάσει την ισορροπία της και να χαλάσει το έργο της, μόλις άκουσε την ερώτηση.

- «Για τους ανθρώπους;» τη ρώτησε και την κοίταξε ίσια στα μάτια προσπαθώντας να καταλάβει από πού της είχε έρθει να ρωτήσει κάτι τέτοιο «Και τι δουλειά έχεις εσύ με τους ανθρώπους; Δεν ξέρεις ότι είναι πολύ επικίνδυνοι;» και την κοίταξε καλά – καλά και με τα οκτώ της μάτια.
Η αραχνούλα, μαζεύοντας όλο της το θάρρος, την ξαναρώτησε:

- «Και γιατί είναι επικίνδυνοι; Από πού το ξέρεις; Γνώρισες ποτέ κανέναν;»

- «Δεν γνώρισα κι ούτε θέλω να γνωρίσω. Όλοι λένε ότι είναι κακοί κι επικίνδυνοι, γιατί να θέλω να γνωρίσω κάποιον;»

Η αραχνούλα όμως ήταν αποφασισμένη να μάθει και συνέχισε να ρωτάει.

- «Ναι, αλλά γιατί είναι επικίνδυνοι; Τι κακό κάνουν;»

Η αδελφή της, θυμωμένη την κοίταξε για λίγο αλλά μη έχοντας κάποια απάντηση ξαναγύρισε στον ιστό της λέγοντας:

- «Πήγαινε να ρωτήσεις κανέναν άλλον. Εγώ έχω δουλειά να κάνω, δεν μπορώ ν’ ασχολούμαι με τις ανόητες ερωτήσεις σου για τους ανθρώπους»

Η αραχνούλα έφυγε απογοητευμένη. Όμως δεν θα τα παρατούσε έτσι εύκολα. Τις επόμενες μέρες ρώτησε όσους περισσότερους μπορούσε, μικρούς και μεγάλους, οι απαντήσεις όμως που πήρε ήταν λίγο πολύ ίδιες. «Οι άνθρωποι είναι κακοί κι επικίνδυνοι κι αυτό το ξέρουμε από παλιά και δεν χρειάζεται να ρωτάμε περισσότερα».

Η μαμά της, αγανακτισμένη από τις ερωτήσεις της για τους ανθρώπους της είπε μια μέρα:

- «Γιατί δεν πλέκεις έναν ιστό όπως κάνουμε όλες εμείς οι αράχνες να περάσει η ώρα σου αντί να ρωτάς δεξιά κι αριστερά για τους ανθρώπους; Τι σε νοιάζει στο κάτω – κάτω πως είναι οι άνθρωποι; Μήπως σκέφτεσαι να τους επισκεφτείς;» και γέλασε με το αστείο της.

Η αραχνούλα μας όμως δεν το βρήκε και τόσο αστείο. Κι αν αυτή είναι η λύση στο πρόβλημα μου; σκέφτηκε. Αν πήγαινα να τους παρατηρήσω από κοντά; Ίσως έτσι να μάθαινα περισσότερα γι’ αυτούς. Η ιδέα της, της φάνηκε αρκετά καλή στην αρχή, μετά όμως … κι αν είναι πραγματικά κακοί;

Τις επόμενες μέρες συνέχισε να κάθεται στο παράθυρο και να παρατηρεί τους ανθρώπους να περνάνε στο δρόμο, να κάθονται στις αυλές τους να μιλάνε και να γελάνε μεταξύ τους. Δε μου φαίνονται κακοί, σκεφτότανε και πάλι. Στο τέλος, μια μέρα πήρε την απόφαση της. Με την πρώτη ευκαιρία θα πάω στο κοριτσάκι να το δω από κοντά.
Ένα πρωί, που ήταν όλοι απασχολημένοι με το πλέξιμο των ιστών τους, η αραχνούλα βρήκε την ευκαιρία να το σκάσει και ξεκίνησε το ταξίδι της.

Το κατέβασμα ήταν εύκολο. Μόλις έφτασε κάτω, στάθηκε κολλημένη στον τοίχο απ’ όπου είχε κατεβεί και κοίταξε γύρω της. Τίποτα δεν κουνιόταν. Κανένας κίνδυνος, σκέφτηκε ανακουφισμένη κι άρχισε αμέσως να σκαρφαλώνει και να ξανακατεβαίνει χόρτα πέτρες κι ότι άλλο συναντούσε στο δρόμο της. Όταν βρέθηκε μπροστά σε μια συστάδα θάμνων, ανέβηκε επάνω, και πλέκοντας ιστό όταν χρειαζότανε πέρασε με ευκολία από τον έναν θάμνο στον άλλον.

Φτάνοντας στον τελευταίο κοντοστάθηκε και κοίταξε προς τον στόχο της. Λίγα μέτρα πιο πέρα ήταν ο τοίχος του σπιτιού που πήγαινε. Εκεί ψηλά, στο δεύτερο παράθυρο, πρέπει να είναι το κοριτσάκι, είπε μέσα της και αφού ξεκουράστηκε λίγο ξεκίνησε για το τελευταίο κομμάτι του ταξιδιού της.

Μόλις έφτασε στο παράθυρο, ανέβηκε στο περβάζι κι από εκεί βρέθηκε πίσω απ’ το τζάμι. Κοίταξε μέσα. Κανείς. Δεν πειράζει θα περιμένω. Στο μεταξύ ας ψάξω για καμιά τρύπα να μπω μέσα στο δωμάτιο, κι άρχισε να περπατάει γύρω – γύρω στο παράθυρο. Δυστυχώς όμως για εκείνη δεν βρήκε ούτε μια τόση δα σχισμάδα για να μπορέσει να χωθεί μέσα. Δεν πειράζει, είπε και πάλι, θα περιμένω εδώ να έρθει το κοριτσάκι και βολεύτηκε όσο καλύτερα μπορούσε. Δεν πέρασε όμως πολλή ώρα και κάποιος μπήκε στο δωμάτιο. Δεν ήταν το κοριτσάκι. Ήταν ένας μεγάλος άνθρωπος και βλέποντας τον από κοντά η αραχνούλα τρόμαξε κι έτρεξε να κρυφτεί. Στο μυαλό της ήρθαν όλα αυτά που έλεγαν για τους ανθρώπους κι άρχισε να φοβάται πραγματικά. Γρήγορα όμως συνήλθε και θυμήθηκε ποιος ήταν ο λόγος που είχε φτάσει μέχρι εδώ. Έπρεπε να μάθει αν πραγματικά ήταν επικίνδυνοι οι άνθρωποι. Θα έμενε λοιπόν στη θέση της και θα παρατηρούσε.

Κάποια στιγμή ο άνθρωπος που είχε μπει στο δωμάτιο άνοιξε το παράθυρο κι αμέσως μετά έφυγε. Τότε η αραχνούλα βρήκε την ευκαιρία και γρήγορα-γρήγορα τρύπωσε μέσα. Ανέβηκε πάνω σε μια ντουλάπα και περίμενε. Σε λίγο, φάνηκε το κοριτσάκι. Κάθισε στο γραφειάκι του κι άρχισε να ζωγραφίζει.

Το κοριτσάκι κάθισε στο γραφειάκι του κι άρχισε να ζωγραφίζει. (Εικόνα: Έλενα Ρώμπη)
Η αραχνούλα χάρηκε όταν το είδε κι αφού το παρατήρησε λίγη ώρα από μακριά αποφάσισε να πλησιάσει. Προχώρησε στο ταβάνι κι από εκεί, όταν έφτασε πάνω από το γραφείο της μικρής, άρχισε να κατεβαίνει κρεμασμένη από τον ιστό της. Η καρδιά της χτυπούσε σαν τρελή όταν ακούμπησε απαλά πάνω στη ζωγραφιά. Το κοριτσάκι, που ήταν απορροφημένο σ’ αυτό που έκανε, δεν την είδε αμέσως. Η αραχνούλα άρχισε να πλησιάζει διστακτικά και τότε… έγινε το κακό. Μόλις την είδε το κοριτσάκι, πετάχτηκε επάνω κι άρχισε να τσιρίζει.

Το επόμενο λεπτό η μαμά της όρμησε στο δωμάτιο αλαφιασμένη να δει τι συμβαίνει. Το κοριτσάκι της έδειξε κλαίγοντας την αραχνούλα που κι αυτή με τη σειρά της έτρεμε κοκκαλωμένη από το φόβο ψάχνοντας έναν τρόπο να φύγει από εκεί. Η μαμά βλέποντας την αραχνούλα ανάσανε ανακουφισμένη. Αγκάλιασε το κοριτσάκι της και προσπάθησε να το ηρεμήσει.
- «Αυτή η αραχνούλα σε τρόμαξε καρδούλα μου;» της είπε στοργικά.

- «Ννναι» είπε το κοριτσάκι με αναφιλητά. «Ήρθε, πάνω μου την ώρα που ζωγράφιζα».

- «Δεν ήρθε επάνω σου, ήρθε δίπλα σου» την διόρθωσε η μαμά.

- «Ναι αλλά με τρόμαξε πολύ» συνέχισε το κοριτσάκι παραπονιάρικα.

- «Γιατί σε τρόμαξε; Είναι τόσο μικρή που δεν μπορεί να σου κάνει κακό». Το κοριτσάκι κοίταξε την αραχνούλα καλύτερα και πρόσθεσε: «Ναι αλλά είναι άσχημη και δεν τη θέλω δίπλα μου».

- «Άρα λοιπόν δεν τη φοβάσαι, αφού εσύ είσαι πιο μεγάλη και πιο δυνατή από εκείνη. Μάλλον εκείνη σε φοβάται».

Το κοριτσάκι που δεν το είχε σκεφτεί έτσι ως τώρα, πήρε θάρρος και πλησίασε λίγο πιο κοντά.

- «Όμως είναι άσχημη» ξαναείπε.

- «Και είναι αυτός λόγος για να χαλάς τον κόσμο και να τρομάζεις και την καημένη την αραχνούλα;»

- «Τρόμαξε; Αλήθεια;»

- «Εσύ δεν θα τρόμαζες αν έβλεπες ξαφνικά κάποιον που είναι πολύ πιο μεγάλος από εσένα να ουρλιάζει και να χοροπηδάει δίπλα σου;» της απάντησε και ταυτόχρονα μιμήθηκε τις κινήσεις που έκανε η μικρή πριν από λίγο. Το κοριτσάκι έβαλε τότε τα γέλια και είδε την αραχνούλα με άλλα μάτια.

Η μαμά της την αγκάλιασε και της είπε,  «η καημένη η αραχνούλα πόσο θα ήθελε να έχει κι αυτή εδώ τη μαμά της να την αγκαλιάσει και να της πει να μη φοβάται».

Το κοριτσάκι γύρισε, κοίταξε την μαμά της όλο απορία, και ρώτησε:

- «Έχει κι αυτή μαμά όπως εγώ;»

- «Και βέβαια έχει. Και μαμά και μπαμπά και αδέλφια ακριβώς όπως κι εσύ».

- «Και που είναι η μαμά της;» ρώτησε και κοίταξε γύρω της ψάχνοντας να τη βρει.

- «Δεν ξέρω που είναι τώρα η μαμά της αλλά σίγουρα την αγαπάει πολύ και δεν θέλει ένα παλαβούτσικο κοριτσάκι να τρομάζει το παιδάκι της με τσιρίδες. Έτσι δεν είναι; » και της έπιασε παιχνιδιάρικα τη μυτούλα.

Το κοριτσάκι χαμογέλασε και κούνησε καταφατικά το κεφαλάκι του νιώθοντας κάπως ντροπιασμένο για τη φασαρία που είχε κάνει για μια τόση δα αραχνούλα. Την κοίταξε καλά – καλά από πιο κοντά τώρα και είπε γυρνώντας στη μαμά της:

- «Όμως είναι ασχημούλα».

Η μαμά της γέλασε και παίρνοντας την στην αγκαλιά της, της είπε:

- «Ασχημούλα τη βλέπεις εσύ, όμως μπορεί ανάμεσα στις άλλες αραχνούλες να είναι η πιο όμορφη. Ίσως μάλιστα στα αραχνοκαλλιστεία να έχει βγει Μις Αράχνη»

- «Έχουνε και καλλιστεία οι αράχνες;» ρώτησε το κοριτσάκι γουρλώνοντας τα μάτια του.

Η μαμά της τότε παραδέχτηκε γελώντας ότι δεν ήξερε αν έχουν καλλιστεία, οι αράχνες. Αυτό όμως που ήξερε σίγουρα, ήταν πως το ποιος είναι όμορφος και ποιος άσχημος είναι διαφορετικό για τον καθένα και σίγουρα δεν είναι αυτό που θα μας κάνει ν’ αποφασίσουμε αν κάποιος είναι καλός ή κακός και αν τον θέλουμε για φίλο μας ή όχι.

- «Θα πρέπει να τον γνωρίσουμε πρώτα. Τι λες, να φέρω τον υπολογιστή μου να μάθουμε για τις αράχνες;»

Το κοριτσάκι έγνεψε καταφατικά και η μαμά βγήκε από το δωμάτιο.

Μαμά και κόρη, δε δυσκολεύτηκαν καθόλου να βρουν ένα σωρό πληροφορίες για τις αράχνες κάθε είδους.

- «Είναι πάρα πολλές» είπε το κοριτσάκι έκπληκτο.

- «Και όλες είναι πάρα πολύ χρήσιμες για εμάς τους ανθρώπους» συμπλήρωσε η μαμά.

- «Και πως είναι χρήσιμες; Μας κάνουν δουλειές;»

- «Αν με τις δουλειές εννοείς το πλύσιμο των πιάτων ή το μάζεμα των παιχνιδιών, τότε σου απαντώ πως όχι, αυτά είναι δικές μας δουλειές. Όμως κάνουν κάτι πολύ πιο χρήσιμο και σημαντικό. Τρώνε ένα σωρό έντομα που είναι βλαβερά για μας».

- «Τρώνε έντομα; Αηδία. Μπλιάχ!» έκανε η μικρή σουφρώνοντας αηδιασμένη το πρόσωπο της.
- «Ακριβώς! Αηδία για μας, λιχουδιά γι’ αυτές. Κι αν δεν υπήρχαν οι αράχνες θα έπρεπε να βρούμε τρόπο ν’ αντιμετωπίσουμε μόνοι μας όλα αυτά τα έντομα»

- «Και αυτή που είναι στο δωμάτιο μου τρώει βλαβερά έντομα;»

- «Και βέβαια τρώει. Γι’ αυτό θα πρέπει να τη θεωρείς φίλη σου κι όχι να τη φοβάσαι».

Το κοριτσάκι τα σκέφτηκε όλα αυτά για λίγο και μετά είπε:

- «Εντάξει δε θα τη φοβάμαι από δω και πέρα αλλά δεν μπορεί να είναι και φίλη μου όπως η Άννα».

- «Σύμφωνοι» είπε γελώντας η μαμά «δεν θα είναι φίλη σου όπως η Άννα. Αρκεί να την αφήνεις στην ησυχία της να κάνει τη δουλειά της και να μη χαλάς τον κόσμο όταν την βλέπεις. Το υπόσχεσαι;»

- «Ναι το υπόσχομαι μαμά» κι αφού σκέφτηκε λίγο πρόσθεσε ενθουσιασμένη «και θα πω στην Άννα και στ’ άλλα παιδιά στο σχολείο ότι οι αράχνες είναι καλές και χρήσιμες».

- «Μπράβο σου! Έτσι να κάνεις».

Ύστερα, το κοριτσάκι γύρισε, κοίταξε την αραχνούλα που τόση ώρα δεν είχε κουνηθεί απ’ τη θέση της και της είπε:

- «Είσαι λίγο ασχημούλα αλλά από δω και πέρα δεν θα σε φοβάμαι ούτε θα σε τρομάζω» κι έβαλε το χεράκι της πάνω στο στήθος για να δείξει ότι θα κρατήσει τον λόγο της. Η μαμά της χαμογέλασε και την πήρε να πάνε για φαγητό.

Η αραχνούλα μόλις έμεινε μόνη στο δωμάτιο έτρεξε γρήγορα να κρυφτεί. Η αλήθεια ήταν πως το κοριτσάκι την τρόμαξε πολύ όταν πετάχτηκε επάνω και άρχισε να κουνάει τα χέρια του. Φοβήθηκε πως θα της κάνει κακό και πως τελικά είχαν δίκιο όσοι της έλεγαν ότι οι άνθρωποι είναι κακοί κι επικίνδυνοι. Όμως μετά, το κοριτσάκι ηρέμησε κι άρχισε να την κοιτάζει μ’ έναν τρόπο που δεν της προκαλούσε κανένα φόβο ούτε φυσικά έκανε κάτι για να την βλάψει. Μόνο την κοίταζε, όπως κοίταζε κι εκείνη το κοριτσάκι, με περιέργεια.

Ασφαλής και ήρεμη η αραχνούλα μας στην κρυψώνα της, κάθισε και σκέφτηκε όλα όσα είχαν γίνει σήμερα και κατέληξε στο συμπέρασμα πως οι άνθρωποι δεν είναι κακοί όπως της έλεγαν. Διαφορετικοί σίγουρα και λίγο παλαβούτσικοι αλλά όχι κακοί. Ίσως βέβαια να υπάρχουν και κακοί άνθρωποι όπως υπάρχουν και κακές αράχνες, σκεφτόταν, αλλά δεν είναι όλοι το ίδιο. Όταν γύριζε στο σπίτι, θα διηγούνταν σε όλους όσα έζησε σήμερα και θα καταλάβαιναν πως δεν είχαν δίκιο για όσα έλεγαν για τους ανθρώπους. Τελικά έκανα πολύ καλά που ήρθα να διαπιστώσω μόνη μου τι συμβαίνει, και αυτή τη συμβουλή θα δώσω και στους φίλους μου. Να μη δέχονται και να μη μεταδίδουν και στους άλλους ότι τους λένε χωρίς να το εξετάσουν πρώτα.



Ήταν μια φορά και έναν καιρό ένα αγοράκι, ο Άγγελος. Ήταν πάντα ατημέλητο, και στο σχολείο δεν είχε πολλούς φίλους. Σπάνια έπαιζε με τα άλλα παιδιά και αυτό μόνο όταν τους έλειπε κάποιος παίκτης και δεν γινόταν να παίξουν αλλιώς. Μάλιστα καμία φορά το κορόιδευαν για τα παλιά ρούχα που φόραγε. Και κάποιες άλλες φορές επειδή ήταν σκισμένα. Μα αυτός δεν έλεγε τίποτα.

Ο μικρός Άγγελος όμως ήταν χαρούμενο παιδί και πάντα πολύ ευγενικό. Ποτέ δεν ενοχλούσε τα άλλα παιδιά ακόμη και αν ήθελε πολύ να παίξει μαζί τους. Μέσα στην τάξη ήταν πάντα πολύ ενεργός, ήξερε να απαντήσει τις περισσότερες ερωτήσεις που έκανε ο δάσκαλος ή η δασκάλα μέσα στην τάξη. Ποτέ όμως δεν μιλούσε αν δεν του είχε δοθεί ο λόγος και ποτέ δεν μιλούσε όταν μίλαγε κάποιο άλλο παιδάκι. Ήταν καλός μαθητής μα πάνω από όλα ήταν και καλό παιδάκι.
Μετά το σχολείο πήγαινε σπίτι πάντα από τον δρόμο που του είχαν δείξει οι γονείς του. Και όταν έφτανε σπίτι πάντα τον καλωσόριζε η μαμά του ή ο μπαμπάς του με ένα γλυκό φιλί και με πολλές ερωτήσεις για το πως ήταν η μέρα του στο σχολείο. Ο Άγγελος δεν τους έλεγε πολλά και πάντα έδινε έμφαση στο πόσες ερωτήσεις είχε απαντήσει μέσα στην τάξη. Στο σπίτι, αφού έκανε πρώτα τα μαθήματα του για την επόμενη μέρα καθόταν και έπαιζε με τα παιχνίδια του. Κανείς θα έλεγε ότι έδινε όλη του την ψυχή στο παιχνίδι. Το βράδυ πριν πάει για ύπνο του άρεσε να κοιτάει τα αστέρια. Ονειρευόταν και έφτιαχνε όμορφες εικόνες στο μυαλό του. Και κάθε βράδυ τον έπαιρνε ο ύπνος έτσι, να ονειρεύεται.

Στο σχολείο οι μέρες ήταν σχεδόν όλες ίδιες για τον μικρό Άγγελο. Μια από όλες αυτές τις ίδιες μέρες μετά το σχολείο αποφάσισε να πάρει έναν άλλο δρόμο για το σπίτι. Ήθελε κάτι διαφορετικό για μία φορά. Έτσι κίνησε και πηγαίνει σπίτι του από τον καινούριο δρόμο. Εκεί λίγο παρακάτω από που βρισκόταν το σχολείο του είδε μια παιδική χαρά. Σκέφτηκε ότι δεν θα πείραζε κανέναν να μπει μέσα και να κάνει λίγο κούνια. Στο σχολείο πάντα οι κούνιες ήταν γεμάτες με άλλα παιδάκια και δεν τολμούσε ποτέ να πάει να τους ζητήσει να κάνει και αυτός λίγο.
Ανέβηκε στην κούνια, έσπρωξε με τα πόδια του λίγο προς τα πίσω και μετά τα άφησε. Σε λίγα δευτερόλεπτα βρισκόταν στον αέρα. Ένιωθε τόσο όμορφα. Για μία στιγμή έκλεισε τα μάτια του και ένιωθε ότι πετούσε στα αλήθεια. Ένιωσε σαν αεροπλάνο. Όμως σκέφτηκε ότι θα αεροπλάνα πετάνε πολύ ψηλά και όταν είσαι πολύ ψηλά βλέπεις μόνο σύννεφα. Άνοιξε για ένα δευτερόλεπτο τα μάτια του μόνο και τα ξαναέκλεισε. Τώρα σκεφτόταν ότι ήταν ένα πουλί. Τα πουλιά σκέφτηκε ότι πετάνε πιο κοντά στην θάλασσα και στους ανθρώπους και του άρεσε αυτό το συναίσθημα.

Πρώτη φορά ονειρευόταν μέρα. Πάντα ονειρευόταν το βράδυ πριν πάει για ύπνο. Τώρα ήταν μεσημέρι όμως. Ονειρευόταν ότι ήταν στο σχολείο και έλεγε στον Αντρέα, το παιδί που πάντα ξεκίναγε να το κοροϊδεύει, να τον αφήσει ήσυχο, του έλεγε να κάτσει να παίξει με τους φίλους του και αυτός θα καθόταν να παίξει με την δική του παρέα. Στα όνειρα του ο Άγγελος είχε πάντα παρέα. Φανταζόταν του φίλους του και τις τις ατέλειωτες ώρες που θα παίζανε όλες μαζί. Όμως με το που άνοιξε τα μάτια του καταλάβαινε ότι δεν είχε ποτέ αυτή την δύναμη να πει στον Αντρέα τίποτα. Εκεί που έφτιαχνε τα μικρά του όνειρα άκουσε μία φωνή.

- Γεια σου Άγγελε, Άγγελεεεεε; Άνοιξε τα μάτια του όμως δεν είδε κάποιον, για λίγο σκέφτηκε μήπως το είχε φανταστεί και πριν προλάβει να κλείσει ξανά τα μάτια του ακούστηκε πάλι μια φωνή.

- Εεε Άγγελε κατέβα κάτω να παίξουμε.

Σταμάτησε την κούνια και γύρισε το κεφάλι του προς τα πίσω. Από κει ακουγόταν η φωνή. Εκεί είδε να στέκεται ένα κοριτσάκι. Ήταν μικροκαμωμένο, φορούσε ένα φόρεμα γεμάτο λουλούδια με διάφορα χρώματα. Ήταν λίγο σκισμένο στην μια άκρη, αλλά ήταν τόσο όμορφο. Δεν την είχε ξαναδεί ποτέ του. Αλλά αν είναι έτσι, σκέφθηκε, πώς ήξερε το κοριτσάκι το όνομα του;

- Γεια σου, απάντησε με μια μπερδεμένη φωνή.
- Πηγαίνουμε στο ίδιο σχολείο, με λένε Σόφη και σε έχω δει που τα διαλείμματα κάθεσαι πάντα δίπλα από το μοβ παγκάκι.

- Ααα συγγνώμη αλλά εγώ δεν σε έχω δει στο σχολείο μου. Χάθηκα παρεμπιπτόντως.
- Είναι επειδή πάντα κάθομαι στο παράθυρο μέσα στην τάξη.

- Και εδώ τι κάνεις;

- Να, μένω ακριβώς απέναντι. Έδειξε με το μικρό της δαχτυλάκι ένα μικρό σπιτάκι που βρισκόταν ακριβώς απέναντι από την παιδική χαρά. Ήταν και αυτό πολύχρωμο, ένας τοίχος ήταν βαμμένος απαλό ροζ ενώ οι υπόλοιποι ήταν κάτι σαν το χρώμα που έχει το γάλα. Άσπρο αλλά όχι ακριβώς άσπρο. Η αυλή ήταν γεμάτη στολίδια, πράγματα πολλά να κρέμονται από το δέντρο που υπήρχε εκέι.

- Σε είδα που έκανες κούνια μόνος σου και σκέφτηκα ότι αφού ούτε εγώ είχα παρέα θα μπορούσαμε να παίξουμε μαζί.

Ένα χαμόγελο σχηματίστηκε στο πρόσωπο του μικρού Άγγελου και έγνευσε καταφατικά. Παίζανε αρκετή ώρα, όταν είδε τον ήλιο να μην βρίσκεται πια ψηλά κατάλαβε ότι έπρεπε να είχε πάει σπίτι του αρκετή ώρα πριν.

Έφτασε σπίτι και οι γονείς του καθόντουσαν στο μικρό τραπεζάκι της κουζίνας. Είδε την μαμά του να κρατάει το κεφάλι της με τα χέρια και τον πατέρα του να να πηγαίνει βόλτες πάνω κάτω. Όταν μπήκε μέσα στο σπίτι, οι γονείς του πήραν μία ανάσα αλλά πριν προλάβουν να μιλήσουν ο μικρός Άγγελος με μια λυπηρή φωνή τους είπε:

- Μαμά, μπαμπά, το ξέρω ότι αυτό που έκανα σήμερα ήταν λάθος. Παρασύρθηκα από το παιχνίδι και τις κούνιες και δεν κατάλαβα πως πέρασε η ώρα. Πρώτη φορά εδώ και πολύ καιρό μπορούσα να κάνω κούνια όση ώρα ήθελα χωρίς να με διώξουν τα άλλα παιδιά. Και δεν θα το πιστέψετε, γνώρισα και μια καινούρια φίλη, πηγαίνουμε μάλιστα στο ίδιο σχολείο αλλά δεν βγαίνει στα διαλείμματα έξω γιατί τα άλλα παιδιά την πειράζουν και την κορόιδευαν και της είπα ότι τώρα θα κάνουμε μαζί παρέα γιατί είμαστε ίδιοι και δεν θα είμαστε μόνοι μας τα διαλείμματα.

Οι γονείς του Άγγελου ήταν πολύ θυμωμένοι στην αρχή, αλλά δεν ήξεραν ότι ο Άγγελος δεν είχε φίλους και ότι τον πειράζανε στο σχολείο. Είπαν στον Άγγελο να κάτσει και να πάρει μια ανάσα. Είχαν πολλές ερωτήσεις να του κάνουν.

Ο Άγγελος δεν είχε καταλάβει ότι τα είχε πει όλα αυτά, αλλά πάνω στην ταραχή του ήθελε να εξηγήσει στους γονείς του πώς έχουν τα πράγματα. Ζήτησε και πάλι συγγνώμη. Τότε οι γονείς του του εξήγησαν ότι πρέπει πάντα να τους ενημερώνει πρώτα και μετά μπορεί να παίζει όσο θέλει. Και μετά είπε στους γονείς του όλα όσα είχαν συμβεί στο σχολείο τα οποία δεν τους έλεγε τόσο καιρό.

Εκείνη την μέρα ο Άγγελος έμαθε ότι δεν ήταν σωστό να πηγαίνει να παίζει χωρίς να ενημερώνει τους γονείς του πρώτα. Έμαθε ακόμη ότι πάντα μια μεγάλη ανάσα βοηθάει να παίρνουμε δύναμη και να υπερασπιζόμαστε τον εαυτό μας. Έμαθε ότι είχε δικαίωμα να κάνει κούνια όσο και τα άλλα παιδάκια. Ακόμη έμαθε ότι το να μην μιλάμε δεν αλλάξει τα πράγματα, αλλά όταν μιλάμε τότε μπορούμε να κερδίσουμε κάτι. Έμαθε πολλά πράγματα και ανυπομονούσε να πάει να τα πει στην Σόφη την επόμενη μέρα.
Όταν ήρθε η επόμενη μέρα, ο Άγγελος πήγε στο δεύτερο διάλειμμα και βρήκε την Σόφη η οποία ήταν μέσα στην τάξη ακόμη. Της είπε όσα είχε μάθει την προηγούμενη μέρα. Της είπε ακόμη ότι θα την προσέχει και, αν την κοροϊδέψει κάποιος, θα είναι αυτός μαζί της και αυτή την φορά θα μιλήσουνε. Έτσι βγήκαν έξω και είδαν ότι στις κούνιες καθόταν ο Αντρέας και οι φίλοι του. Αλλά και στο πρώτο διάλειμμα πάλι αυτοί καθόντουσαν εκεί. Πλησίασαν και λέει ο Άγγελος στα παιδιά:

- Αντρέα πρέπει όλοι να κάνουμε κούνια, όλη την ώρα στο πρώτο διάλειμμα καθόσασταν πάλι εσείς. Να, και η Μαίρη θέλει να κάνει, περιμένει τόση ώρα. Επίσης θέλουμε εγώ και η Σόφη να κάνουμε κούνια.

- Δεν είναι σωστό να κάνεις μόνο εσύ κούνια! Κατέβα! είπε η Σόφη.

Τότε ο Αντρέας σηκώθηκε, πήγε προς το μέρος τους, έσπρωξε τον Άγγελο και έτσι ο Άγγελος βρισκόταν σύντομα στο πάτωμα. Μετά ο Αντρέας άρχισε να γελάει και τους απάντησε:

- Γιατί αλλιώς τι θα μου κάνετε;

Ο Άγγελος σηκώθηκε και, με μια βαθιά ανάσα, του απαντάει:

- Τίποτα δεν θα σου κάνουμε, εγώ δεν θα σε έσπρωχνα ποτέ, απλά θέλαμε να δουν και τα άλλα παιδιά πως συμπεριφέρεσαι. Και πόσο άσχημα μιλάς. Μπορεί να μην σου απαντάγαμε τόσο καιρό σε όλα αυτά που μας έκανες, αλλά έμαθα χθες ότι μπορώ να σου απαντήσω. Μπορώ να διεκδικήσω και εγώ να κάνω κούνια όση ώρα και εσύ. Μπορώ να σηκωθώ και ας έπεσα κάτω. Και αν με σπρώξεις πάλι θα σηκωθώ ξανά.

Ξαφνικά όλα τα παιδιά πήγαν προς το μέρος του Άγγελου και της Σόφης, τον κοίταξαν και μετά στράφηκαν προς τον Αντρέα και άρχισαν όλοι μαζί να φωνάζουν.

    - ΘΕΛΟΥΜΕ ΚΑΙ ΕΜΕΙΣ ΝΑ ΚΑΝΟΥΜΕ ΚΟΥΝΙΑ!!

Ο Αντρέας δεν πίστευε στα αυτιά του, ήταν σχεδόν όλα τα παιδιά από το σχολείο και φώναζαν σε αυτόν και στους φίλους του να φύγουν από τις κούνιες.
Δεν πέρασε πολύ ώρα και μία δασκάλα εμφανίστηκε και τους είπε να κάνουν ησυχία και ότι δεν είναι πρέπουσα συμπεριφορά να φωνάζουν έτσι. Ο Αντρέας, με το που είδε την δασκάλα, σηκώθηκε από την κούνια γιατί φοβήθηκε.

Στο επόμενο διάλειμμα, οι κούνιες ήταν άδειες και όταν έφτασαν τα παιδιά έκανε κούνια πότε ο ένας και πότε ο άλλος. Ο Άγγελος ήταν παραδίπλα με την Σόφη και παίζανε, όταν πήγαν δυο άλλα παιδιά και τους ζήτησαν να παίξουν όλοι μαζί. Σιγά σιγά όλο και περισσότερα παιδιά θέλανε να παίξουν με τον Άγγελο και την Σόφη και έτσι σύντομα ο Αντρέας δεν είχε αρκετά άτομα για να παίξει ποδόσφαιρο η μπάσκετ αφού όλοι κατάλαβαν ότι δεν μιλάει και δεν συμπεριφέρεται όμορφα. Αφού δεν ήταν ευγενικός και καλός μαζί τους δεν θέλανε να παίξουν μαζί του. Ο Αντρέας απλά τους κοίταγε και ήταν πέρα στο μοβ παγκάκι και απλά κράταγε την μπάλα στα χέρια του.
Εκείνη την μέρα ο Άγγελος είχε πολλά να πει στους γονείς του για το πώς ήταν η μέρα του στο σχολείο. Αφού τους τα περιέγραψε όλα αναλυτικά συμπλήρωσε στο τέλος:

- Μαμά, Μπαμπά δεν μου αρέσει όμως που ο Αντρέας στο τέλος δεν είχε φίλους!

Οι γονείς του Άγγελου κατάλαβαν πόσο ευγενική καρδιά έχει ο γιος τους και τον συμβούλεψαν:

- Μπορείς αύριο να πας μαζί με την Σόφη να πείτε στον Αντρέα ότι μπορεί και αυτός να παίξει μαζί τους αλλά πρέπει να μιλάτε όμορφα ο ένας στον άλλο και να μοιράζεστε τα πράγματα.

Την επόμενη μέρα στο σχολείο έτσι έγινε. Ο Άγγελος πήγε και είπε στον Αντρέα ότι δεν ήθελε να του πάρει τους φίλους και ότι λυπάται που έμεινε μόνος. Του είπε όμως ότι αν συνεχίσει αυτή την συμπεριφορά τότε σίγουρα θα μείνει μόνος του κάποια στιγμή. Αν όμως μετάνιωσε, τότε θα μπορούσε να πάει να παίξει μαζί τους. Ο Αντρέας πήγε. Και μάλιστα ζήτησε συγγνώμη από όλα τα παιδιά που είχε κοροϊδέψει και είχε ενοχλήσει στο παρελθόν.

Και έτσι τα όνειρα του Άγγελου έγιναν πραγματικότητα, είχε φίλους, και μπορούσε να κάνει κούνια κάθε μέρα. Και είχε δίπλα του και την καλύτερη φίλη από όλες, την Σόφη. Μα ο Άγγελος δεν σταμάτησε να ονειρεύεται, τώρα είχε άλλα όνειρα! Ποια να ήταν αυτά άραγε...;



Μια φορά και έναν καιρό ήταν ένα αγοράκι που το λέγανε Βαγγέλη και είχε μια υπέροχη ζωή. Η οικογένεια του αποτελούνταν από πολλά άτομα μια που είχε άλλα τέσσερα μεγαλύτερα αδέρφια και δυο γονείς που τον υπεραγαπούσαν και του έκαναν σχεδόν όλα τα χατίρια γιατί ήταν ο μικρότερος και ο πιο χαϊδεμένος στην οικογένεια. Η ζωή του ήταν γεμάτη χαρές, αγκαλιές, φιλιά, φίλους και δραστηριότητες αλλά όταν ερχότανε η ώρα του ύπνου ήταν ένα μαρτύριο για αυτόν.    

Η μαμά του πάρα πολύ συχνά δούλευε νυχτερινή βάρδια γιατί ήταν νοσηλεύτρια σε κάποιο μεγάλο νοσοκομείο και ήταν ελάχιστες οι φορές που τύχαινε να είναι στο σπίτι για να τον βάλει για ύπνο και να του πει ένα παραμύθι. Επειδή ήταν ζιζάνιο, για να πάει γρήγορα και νωρίς για ύπνο, τα μεγαλύτερα αδέρφια του, του έλεγαν συχνά: «Άντε πήγαινε για ύπνο γιατί αλλιώς θα έρθει ο μπαμπούλας να σε πάρει».    
Και ο καημένος ο Βαγγελάκης με βαριά καρδιά πήγαινε για ύπνο, σκεπαζότανε μέχρι το κεφάλι και με αγωνία περίμενε πότε θα σκάσει μύτη ο μπαμπούλας. Περνούσε τα βράδια του άγρυπνος και φανταζότανε το μπαμπούλα να έρχεται από πάνω του και να τον κοιτάει ή να στέκεται εκεί στην κουρτίνα μέσα στο σκοτάδι και να διακρίνει μόνο τα «φλογερά» του μάτια που τον κάρφωναν για να κοιμηθεί.    

Στο νηπιαγωγείο είχε μια φίλη την Έλενα και της εξομολογήθηκε το βάσανο του με τον μπαμπούλα στο κεφάλι του όταν η μαμά του ήταν στη δουλειά.    
«Άντε βρε χαζέ, μπαμπούλες δεν υπάρχουν» του είπε η Έλενα μια μέρα και από τότε ντρεπόταν να της πει ξανά για το νυχτερινό του μαρτύριο και την παρουσία του μπαμπούλα στην κουρτίνα.    

Τα αδέρφια του το έβρισκαν διασκεδαστικό να έχει ο μικρός τους μπόμπιρας κάτι να φοβάται και μάλιστα στη διάρκεια της νύχτας και μέχρι να κοιμηθεί από την εξάντληση, του έκλειναν πολλές φορές το φως στο δωμάτιο. Ένα περίεργο πράγμα... ο μπαμπούλας του Βαγγέλη εξαφανιζόταν με ανοιχτό φώς.

Ο καιρός περνούσε και ο μπαμπούλας εκεί στην κουρτίνα, μέχρι που η μαμά του άλλαξε τμήμα στο νοσοκομείο και τώρα πια δεν είχε νυχτερινές βάρδιες και ξεκίνησε να βάζει το Βαγγέλη για ύπνο.    

«Μαμά, μην τους αφήσεις να κλείσουν το φως. Θα έρθει ο μπαμπούλας» της είπε χαμηλόφωνα ένα βράδυ, για να μην τον ακούσουν και γελάσουν ξανά μαζί του.    

«Ποιος θα έρθει;» τον ρώτησε γλυκά η μητέρα του.    

«Ο μπαμπούλας» της είπε και σκεπάστηκε από ντροπή.
«Και ποιος είναι αυτός που αναστατώνει τον ύπνο του γιου μου;» ρώτησε η μαμά με σταθερή φωνή.    

«Να εκείνος, που μόλις κλείσει το φως έρχεται και με κοιτάει μέχρι να κοιμηθώ. Ξέρεις τι φοβιστικός που είναι;»

«Αλήθεια; Τώρα μου κίνησες την περιέργεια» του είπε η μαμά του και κάθισε στην άκρη του κρεβατιού. «Και για πες μου, τι το φοβερό έχει αυτός ο μπαμπούλας που δεν σε αφήνει να κοιμηθείς;»

«Να έχει δυο μάτια, λαμπερά που με κοιτάνε και είναι μαύρος, χωρίς αυτιά και στόμα».    
«Μμ, δεν μου φαίνεται και τόσο τρομερός. Θέλεις να μου τον ζωγραφίσεις;» του είπε και του έδωσε μια κόλλα χαρτί και ένα μολύβι.

Ο μικρός Βαγγέλης ξεκίνησε να ζωγραφίσει το μπαμπούλα του και το μόνο που είχε να ζωγραφίσει ήταν ένα πρόσωπο με δυο μάτια μόνο σαν κουμπιά.    

«Και για πες μου μικρούλη, τι το φοβερό έχει αυτός ο κολοκύθας με τα μάτια σαν κουκούτσια;» του είπε παίρνοντας τη ζωγραφιά από τα μικρά του χέρια. «Δηλαδή, θέλεις να μου πεις ότι φοβάσαι αυτό», του είπε και του έδειξε ένα μαύρο κουβάρι από μαλλί που είχε βάλει για μάτια δυο κίτρινες πινέζες που βρήκε στη μολυβοθήκη του γραφείου.    

«Αυτό είναι το κουβάρι που περίσσεψε από την μπλούζα που έπλεξες με δυο πινέζες» είπε ο μικρός. «Τι να φοβηθώ;».    

Η μαμά του έκλεισε με νόημα το μάτι.    

«Ο μπαμπούλας γιόκα μου είναι ένα φοβερό θεριό που έπλεξες με τη φαντασία σου και σε ενοχλεί κάθε βράδυ, γιατί το επιτρέπεις εσύ. Μάλιστα σήμερα λέω τον μπαμπούλα να τον πάρουμε από την κουρτίνα, να γίνετε φίλοι και να κοιμηθείτε δίπλα δίπλα. Τι λες;» του είπε και του άφησε το κουβάρι με το μαλλί δίπλα και πάνω από το μαξιλάρι του.    

«θα με αφήσει να κοιμηθώ τώρα που τον έβαλα στο κρεβάτι  μου και γίναμε φίλοι, ο κουβαρομπαμπούλας;»

«Έτσι νομίζω» του είπε και τον φίλησε στο μέτωπο. «Αν σε ενοχλήσει φώναξε με, αλλά δεν το νομίζω» του είπε και τον άφησε να κοιμηθεί με τον καινούριο του φίλο.    

Το πρωί ο Βαγγελάκης σηκώθηκε και ήπιε το γάλα του με τον μπαμπούλα στο τραπέζι παρέα. Ποιος δεν θέλει να παίρνει το πρωινό του με καλή παρέα;

Ο μικρός Βαγγέλης κατάλαβε ότι τους φόβους τους γεννά το μυαλό και ακόμα και τώρα που μεγάλωσε έχει τον φίλο του τον μπαμπούλα στο ράφι για να θυμάται ότι τους μεγαλύτερους φόβους τους γεννάει το μυαλό.



Τα Χριστούγεννα πλησίαζαν στο χωριό. Ο Άγιος Βασίλης είχες τόσες πολλές δουλειές που δεν είχε χρόνο ούτε να κοιμηθεί. Αμέτρητες παιδικές επιθυμίες που έπρεπε να εκπληρωθούν. Πήρε ένα φλιτζάνι τσάι και έκατσε στο γραφείο του. Άνοιξε το συρτάρι και έπιασε τον σκονισμένο χάρτη. Ένα χρόνο είχε να τον δει. Πήρε το κόκκινο μολύβι του και άρχισε αμέσως να σημειώνει τα σπίτια που θα επισκεπτόταν το βράδυ της πρωτοχρονιάς. Είχε τόση δουλειά που σίγουρα θα τον έπαιρνε το βράδυ.

Κάποια στιγμή χτύπησε η πόρτα. Ο Άι Βασίλης σηκώθηκε και πήγε βαριεστημένα να ανοίξει.

- Ποιος είναι τέτοια ώρα;, είπε με βαριά φωνή.

- Εμείς ήμαστε αφεντικό, άνοιξε, ακούστηκε μια λεπτή φωνούλα.
Ο Ραλφ, ο Λόρι και ο Γκλόρι, τα ξωτικά του Άι Βασίλη μπήκαν στο σπίτι.

- Τι γυρεύετε εδώ μεσημεριάτικα;, ρώτησε εκείνος.

- Μα αφεντικό νύχτωσε έξω. Πόση ώρα έχεις να κοιτάξεις απ’ το παράθυρο; είπε ο Ραλφ.

Αρκετή από ότι φαίνεται. Καθίστε δίπλα στο τζάκι να ζεσταθείτε. Θέλετε λίγο τσάι;, ρώτησε ο Άι Βασίλης.

Ναι! Είπαν με μια φωνή.

Αφού ζεστάθηκαν πλάι στη φωτιά, άρχισαν να συζητούν. Αύριο, τα ξωτικά θα μάζευαν τα γράμματα από τα σπίτια των παιδιών στο χωριό και ο Άι Βασίλης τα ήθελε όλα στην εντέλεια. Μίλησαν για κάμποση ώρα. Αργά το βράδυ, τα ξωτικά έφυγαν από το σπίτι του, κρατώντας από ένα σάκο στα χέρια.
Την επόμενη μέρα, το χωριό ήταν πιο χιονισμένο από ποτέ. Τα πάντα γύρω ήταν κατάλευκα και στολισμένα. Τα ξωτικά πολύ νωρίς το πρωί, μπήκαν στο μικρό τους ελκηθράκι και ξεκίνησαν. Είχαν αρκετά γράμματα να μαζέψουν.

Πέρασε σχεδόν μια μέρα και ο σάκος είχε πια γεμίσει. Τα ξωτικά, είχαν λίγα σπίτια ακόμα να επισκεφθούν. Αφού τελείωναν, θα πήγαιναν πίσω στο έλκηθρο τους, όπως είχαν συμφωνήσει.
Είχε βραδιάσει για τα καλά. Ο Ραλφ, κατηφόριζε σιγά σιγά την κεντρική πλατεία του χωριού. Είχε πολύ κρύο και το χιόνι έπεφτε ασταμάτητα. Έξω δεν κυκλοφορούσε κανείς παρά μόνο κάτι γάτες που έψαχναν να βρουν το βραδινό τους στασίδι. Ο δρόμος γλιστρούσε.

Ξαφνικά, φύσηξε ένας αέρας τόσο δυνατός που έριξε τον Ραλφ κάτω.

- Μα τα πεταχτά αυτιά μου! Τι αέρας είναι αυτός;, αναφώνησε.

Πριν προλάβει καλά καλά να σηκωθεί, συνέβη το κακό. Ο πάνινος σάκος λύθηκε και όλα τα γράμματα σκορπίστηκαν στον αέρα.

- ΌΧΙ ΟΧΙ! ΌΧΙ τα γράμματα των παιδιών, φώναζε ο Ραλφ προσπαθώντας να τα πιάσει.

Μάταιος κόπος. Ο καιρός ήταν τόσο κακός που τα γράμματα χάθηκαν από τον ανεμοστρόβιλο. Ταξίδευαν για άλλες πολιτείες, πόλεις και χωριά του κόσμου.

Ο Ραλφ, δεν μπορούσε να το πιστέψει. Τι θα έλεγε στον Άγιο Βασίλη; θα τον κατσάδιαζε για τα καλά μόλις το μάθαινε.

Λυπημένος, κατευθύνθηκε προς το έλκηθρο. Περπάτησε αρκετά και όταν έφτασε εκεί συνειδητοποίησε πως οι άλλοι δυο δεν είχαν έρθει ακόμα. Έκατσε σε μια άκρη και τους περίμενε.

Ο Λόρι, μισούσε τόσο πολύ το κρύο. Το κασκόλ και ο σκούφος του δεν έφταναν για να ζεσταθεί.

- Με τέτοια κακοκαιρία, θα έπρεπε να είμαι σπίτι μου και να κοιτώ το χιόνι από το παράθυρο και όχι να είμαι φορτωμένος σαν το γαιδούρι, είπε από μέσα του.

Σκέφτηκε να πάρει άλλο δρόμο για να φτάσει πιο γρήγορα. Έτσι, πέρασε μέσα από ένα δασάκι και αφού έκανε αρκετό δρόμο, σταμάτησε.

- Αι στο καλό! Θα κάτσω να ξαποστάσω λίγο. Δεν θα γίνω παγάκι για το ψυγείο. Καλά και άγια τα παιδιά, μα εμάς δεν μας σκέφτεται κανείς, είπε και κάθισε.

Το χιόνι και η βροχή είχαν κοπάσει. Το κρύο όμως ήταν τσουχτερό. Ο Λόρι αποφάσισε να ανάψει μια φωτιά για να ζεσταθεί. Βρήκε λίγα ξερά χόρτα και τρίβοντας μερικά ξύλα κατάφερε να την ανάψει.

- Επιτέλους ζεστάθηκε το κοκαλάκι μου, είπε και κούρνιασε πλάι στη φωτιά.

Η ζέστη τον είχε νανουρίσει. Τα μάτια του βάρυναν για λίγο. Τον ξύπνησε μια έντονη μυρωδιά.

- Γκούχου Γκούχου, έβηξε δυνατά. Τι μυρωδιά είναι αυτή;, απόρησε.

Κοίταξε γύρω του και αμέσως γούρλωσε τα μάτια λες και είχε συναντήσει κάποιο φάντασμα.

Όλα τα γράμματα είχαν καεί, μαζί και ο σάκος του.

Δεν το πιστεύω! Γιατί σε εμένα; Τα κατέστρεψα όλα, φώναξε καθώς έβλεπε τις σπίθες της φωτιάς να καίνε και το τελευταίο κομμάτι χαρτιού.

Με το πρόσωπο στραμμένο στο έδαφος, πήρε τον δρόμο της επιστροφής.

Ο Γκλόρι, ήταν πάντα γρήγορος στις δουλειές του. Αφού μάζεψε τα γράμματα των παιδιών, αποφάσισε να κατευθυνθεί προς το ποτάμι. Είχε βρει ένα σύντομο, κατηφορικό δρομάκι που το ακολουθούσε κάθε χρόνο. Αυτό αποφάσισε να ακολουθήσει και εκείνο το βράδυ.

Το δρομάκι όμως είχε άλλα σχέδια για αυτόν. Από την βροχή και το χιόνι είχε τόσα πολλά φύλλα, τα οποία γλιστρούσαν τρομερά. Φορτωμένος όπως ήταν, ο Γκλόρι γλίστρησε και έπεσε φαρδύς – πλατύς κάτω. Ο σάκος του άρχισε να κατρακυλά με ορμή προς το ποτάμι. Σηκώθηκε όσο πιο γρήγορα μπορούσε και άρχισε να τρέχει με όλη του την δύναμη για να τον σώσει. Μάταιος κόπος. Ο πάνινος σάκος έπεσε μέσα στο ποτάμι.

- Τι τύχη είναι αυτή! Είμαι τόσο ανίκανος. Δεν πιστεύω αυτό που μου συνέβη, ψέλλισε κλαίγοντας.

Το ποτάμι είχε παρασύρει τον σάκο και ο Γκλόρι, τον κοιτούσε σιωπηλά.

Έπειτα, έφυγε.

Και τα τρία ξωτικά τα είχαν κάνει μαντάρα. Αφού διηγήθηκαν το ένα με το άλλο τις περιπέτειες τους, πήραν το θάρρος και γύρισαν στο σπίτι του Άι Βασίλη.

Θα του έλεγαν την αλήθεια. Άλλωστε ο Άγιος Βασίλης σιχαινόταν τα ψέματα.

Απογοητευμένοι, χτύπησαν την πόρτα μη μπορώντας να χωνέψουν την ατυχία τους.

O Άγιος Βασίλης τους άνοιξε. Εκείνοι, μπήκαν γρήγορα μέσα.
- Μα που πάτε εσείς; Ξεχάσατε τους σάκους σας στο έλκηθρο πάλι; Τους ρώτησε.

-  Όχι αφεντικό, είπε σκυθρωπά ο Γκλόρι.

- Τα γράμματα χάθηκαν, αναφώνησε ο Λόρι.

- Χάθηκαν όλα εξαιτίας μας, συμπλήρωσε ο Ραλφ.

Ο Άγιος Βασίλης τους κοίταξε θυμωμένα. Παίρνοντας το επικριτικό του ύφος, τους ζήτησε εξηγήσεις. Τα ξωτικά, αφού του διηγήθηκαν τις άτυχες ιστορίες τους έκατσαν σιωπηλά δίπλα στο τζάκι.

- Δεν μπορώ να πιστέψω αυτά που μου λέτε. Με καταστρέψατε! Τόσα παιδιά θα είναι δυστυχισμένα εξαιτίας σας. Θα με μισήσουν και θα πάψουν πια να πιστεύουν στην ύπαρξη μου, είπε εκνευρισμένος.

-  Και τώρα τι κάνουμε Άγιε Βασίλη; ρώτησαν με μια φωνή.

- Τον σταυρό σας! Γιατί αν δεν σκεφτώ μια λύση γρήγορα, δεν γλιτώνετε από τα χέρια μου.
Πέρασε κάμποση ώρα. Στο σπίτι του Άγιου Βασίλη δεν ακουγόταν ούτε ψίθυρος. Εκείνος, καθόταν στο γραφείο του και έσπαγε το κεφάλι του να βρει μια λύση. Τα ξωτικά, κάθονταν αμίλητα δίπλα στο τζάκι. Σκεφτόντουσαν το κακό που προκάλεσαν και ένιωθαν ντροπή.

Την σιωπή έσπασε ο Άγιος Βασίλης, φωνάζοντας.

Μπίνγκο! Αυτό είναι! Το βρήκα.

Τα ξωτικά τον κοιτούσαν γεμάτα απορία. Εκείνος, σηκώθηκε από την καρέκλα του, έβγαλε τη στολή, τον σκούφο και τις μπότες του και φόρεσε κάτι παλιόρουχα. Είχε αποφασίσει να μεταμφιεστεί σε ζητιάνο και να πάει ο ίδιος σε κάθε σπίτι του χωριού. Είπε στα ξωτικά να φύγουν και ξεκίνησε το ταξίδι του…

Στο πρώτο σπίτι που πήγε, ακουγόταν φασαρία.

- Θεέ μου, έχω μπροστά μου πολύ δρόμο, σκέφτηκε.

Χτύπησε την πόρτα. Μια γυναίκα του άνοιξε.

- Καλησπέρα γέροντα. Θέλεις κάτι;

- Ναι.. Αν μπορείτε θα ήθελα ένα ποτήρι νερό. Όλη μέρα είμαι στον δρόμο και διψάω πολύ, είπε με τρεμάμενη φωνή ο Άγιος Βασίλης.

Η γυναίκα, βλέποντας τον έτσι ταλαιπωρημένο και κουρασμένο αμέσως τον έβαλε στο σπίτι της.

- Κάθισε εδώ και εγώ θα σου φέρω αμέσως το νερό και κάτι να φας, του είπε στοργικά.

- ΩΩ όχι δεν θέλω να σε βάλω σε τέτοιο κόπο. Ένα νεράκι είναι αρκετό, της είπε εκείνος.

Η γυναίκα, έφυγε προς την κουζίνα. Ο Άγιος Βασίλης κοιτούσε δεξιά και αριστερά. Ξαφνικά, ένιωσε κάτι να τον τραβάει. Γύρισε το κεφάλι του. Ένα μικρό προσωπάκι τον κοιτούσε.

- Ποιος είσαι παππούλη;, ρώτησε.

- Γεια σου μικρούλη μου. Είμαι περαστικός. Κουράστηκα όλη μέρα σήμερα και σταμάτησα στο σπίτι σας να πιώ ένα ποτήρι νερό, είπε εκείνος.

Ο μικρός τον κοιτούσε μέσα στα μάτια.

- Μοιάζεις τόσο πολύ με τον Άγιο Βασίλη, είπε όλο θάρρος.

Εκείνος γούρλωσε για λίγο τα μάτια. Τελικά κανείς μας δεν μπορεί να ξεφύγει από τα παιδιά, είπε από μέσα του.

- Αλήθεια μου λες; Σε ευχαριστώ. Τιμή μου!. Εσύ φέτος έγραψες γράμμα στον Άγιο;, τον ρώτησε.

- Ναι φυσικά και έγραψα. Το πήρε κιόλας, είπε το παιδί. Εχθές που κοίταξα πάνω στο δέντρο δεν το βρήκα.

- Μικρέ μου, θα σου πω ένα μυστικό, είπε πλησιάζοντας το παιδί. Εγώ είμαι ο ταχυδρόμος του Άι Βασίλη και φροντίζω να πηγαίνουν τα γράμματα στο σπίτι του. Προχθές όμως που τον είδα, μου είπε πως επειδή έχασε τα γυαλιά του και τα γράμματα σου είναι πολύ πολύ μικρά, δεν μπορεί να διαβάσει το γράμμα σου. Έτσι με έστειλε σε σένα για να σου ζητήσω να το ξαναγράψεις από την αρχή με μεγάλα καθαρά γράμματα. Πρόσεξε όμως, αυτό που σου λέω πρέπει να μείνει μεταξύ μας. Δεν πρέπει να το μάθει κανείς. Μπορείς να το κάνεις; τον ρώτησε.
- Ναι καλέ μου ταχυδρόμε μπορώ. Πηγαίνω αμέσως στο δωμάτιο μου, είπε το παιδί, κατάπληκτο με την ιστορία που είχε ακούσει.

Ο Άγιος Βασίλης, πήρε το γράμμα κρυφά, ήπιε το ποτήρι με το νερό και αφού τους ευχαρίστησε έφυγε. Το ίδιο έκανε και με τα υπόλοιπα σπίτια του χωριού. Η ιστορία που είχε πλάσει, πέτυχε. Μισούσε τόσο πολύ τα ψέματα όμως προκειμένου να δει τα χαμόγελα στα πρόσωπα των παιδιών θα έκανε τα πάντα.

Αργά τη νύχτα, επέστρεψε στο σπίτι του. Ήταν κατάκοπος όμως ανακουφισμένος που κατάφερε να βρει μια λύση. Έπεσε για ύπνο αμέσως.

Ξύπνησε νωρίς το επόμενο πρωί. Τεντώθηκε, ζέστανε μια κούπα τσάι και έκατσε στο γραφείο του. Άνοιξε το πρώτο γράμμα.

- Αγαπημένε μου Άγιε Βασίλη, φέτος δεν θέλω δώρα και παιχνίδια. Μου έχεις πάρει άλλωστε τόσα πολλά. Το μόνο που θέλω είναι να σε δω, έστω για λίγο. Μακάρι να έχεις χρόνο και να τα καταφέρεις…

Δεν πίστευε στα μάτια του. Άνοιξε αμέσως το επόμενο. Αμέσως μετά ένα άλλο και ένα άλλο και ένα άλλο... Όλα έγραφαν το ίδιο. Θέλω να σε δω από κοντά!
Ο Άι Βασίλης, χωρίς να το καταλάβει είχε κάνει πραγματικότητα τις ευχές των παιδιών. Χαμογέλασε πλατιά και ξεκίνησε να γράφει. Αργότερα, τα ξωτικά τον επισκέφθηκαν.

- Όταν μπήκαν μέσα, ένα μεγάλο τραπέζι τους περίμενε στρωμένο.

- Τί είναι όλα αυτά αφεντικό;, απόρησαν.

- Περάστε μέσα αγαπημένοι μου βοηθοί. Σήμερα θα φάμε όλοι μαζί και θα γιορτάσουμε, τους είπε.

- Τι θα γιορτάσουμε;, ρώτησε ο Γκλόρι γεμάτος περιέργεια.

Εκείνος τους τα διηγήθηκε όλα και έπειτα τους αγκάλιασε σφιχτά. Άλλωστε η δική τους ατυχία έφερε τύχη στον Άγιο Βασίλη και χαρά σε όλα τα παιδιά.
Αφού γέλασαν και γιόρτασαν όλοι μαζί ο Άι Βασίλης τους ζήτησε να πιάσουν δουλειά την επόμενη μέρα.

- Θέλω να αφήσετε ένα γράμμα κάτω από κάθε πόρτα, τους είπε.

Το γράμμα έγραφε:

    Αγαπητό μου παιδί,

    Φέτος τα έκανες όλα τόσο σωστά, που δεν θα μπορούσα να μην πραγματοποιήσω την επιθυμία σου. Να αγαπάς την οικογένεια, τους φίλους και το σχολείο σου. Καλά Χριστούγεννα.

    Με αγάπη,

    Ο ταχυδρόμος.



Έφτασε εκείνη η εποχή του χρόνου. Σακιά ξέχειλα ζάχαρη άχνη στοιβάζονται πλάι σε καβουρντισμένα αμύγδαλα, έτοιμα να σκεπάσουν μοσχοβολιστούς κουραμπιέδες, αμέσως μόλις κρυώσουν. Καρύδια περιμένουν να στολίσουν αφράτα μελομακάρονα. Ήσυχα-ήσυχα τα μελομακάρονα περιμένουν τη σειρά τους για να βουτήξουν στο μέλι. Άλλα πιο τυχερά, μπλουμ, κάνουν βουτιά σε σοκολάτα γάλακτος ή λευκή.

Το παλιό ζαχαροπλαστείο στην πλατεία βάζει τα γιορτινά του. Η βιτρίνα στολίζεται με χριστουγεννιάτικες μπάλες και χιονονιφάδες. Οι τούρτες με τους μονόκερους, τις πριγκίπισσες, τους υπερήρωες και τις μπάλες ποδοσφαίρου φεύγουν από τη βιτρίνα. Βουνά από κουραμπιέδες και μελομακάρονα γεμίζουν τη βιτρίνα, πλάι σε ζαχαρωτά μπαστούνια και σοκολατένιους Αη-Βασίληδες. Κόσμος και κοσμάκης μπαινοβγαίνει κουβαλώντας μικρά, μεσαία, μεγάλα και τεράστια κουτιά.
Μα εκεί στη βιτρίνα, κάτω από τα πολύχρωμα φωτάκια, χρόνια τώρα μια έχθρα τρέφεται. Κουραμπιέδες και μελομακάρονα μαλώνουν, μαλώνουν, ασταμάτητα μαλώνουν.

- Εμείς είμαστε το πιο διάσημο γλυκό, καυχιούνται οι κουραμπιέδες.
- Ουουου, ναι καλά. Χριστούγεννα χωρίς μελομακάρονα γίνεται, δε γίνεται!, φωνάζουν τα μελομακάρονα.

- Γιατί γίνεται χωρίς κουραμπιέδες;

- Ναι, και θα μείνει και καθαρό το σπίτι!

- Παλιοαχαρομελομπισκοτάκια!

- Σπαζοδοντάκηδες!

- Ευκολοτριφτογλυκάκια!
- Αχνοζαχαροσκορπιστές!

Και κάπως έτσι με φωνές, βρισιές και καβγάδες περνούσαν οι μέρες ως τα Χριστούγεννα. Τόσο απασχολημένα ήταν με τους καβγάδες τους που δεν έβλεπαν ούτε το πανύψηλο, φωτισμένο έλατο, ούτε τα στολισμένα μαγαζιά, ούτε τα παιδάκια που έκαναν φιγούρες στο παγοδρόμιο που είχε στηθεί.

Μια μέρα, καθώς το καρότσι με τους φρεσκοφουρνισμένους και φρεσκοπασπαλισμένους κουραμπιέδες βγήκε από το εργαστήριο, αντί να προχωρήσει και να ξεφορτωθεί στη βιτρίνα, σταμάτησε στο τραπέζι κοντά στο ταμείο. Με αέρα νικητή περνούσαν τα μελομακάρονα από δίπλα τους μέχρι που και το δικό τους καρότσι σταμάτησε στο απέναντι τραπέζι. Κι όταν η κοπέλα άρχισε να ξεφορτώνει εκεί τις πιατέλες, κουραμπιεδοσούσουρο και μελομακαρονομουρμούρα να δεις!

- Κάποιο λάθος έγινε, μουρμούριζαν τα μελομακάρονα.

- Η θέση μας είναι στη βιτρίνα, σύντροφοι, διαμαρτυρήθηκαν οι κουραμπιέδες.

- Βλέπει κανείς τι γίνεται στη βιτρίνα, ρώτησε ένα μακρουλό μελομακάρονο.
- Αφήστε το πάνω μου, είπε ένας μικρούλης, ολοστρόγγυλος κουραμπιές. Και μόλις βρήκε ευκαιρία κύλισε στη βιτρίνα.

Λίγη ώρα μετά ο μικρός κουραμπιές πετάχτηκε στην τσέπη του παλτού ενός πελάτη. Καθώς αυτός περνούσε δίπλα από το ταμείο, τσουπ ο κουραμπιεδομικρουλης πήδηξε στη βάση της πιατέλας.

- Λέγε, λέγε φώναξαν οι αναστατωμένοι κουραμπιέδες.

- Πιο δυνατά, πιο δυνατά, είπαν τα μελομακάρονα.

- Σκούρα τα πράγματα, είπε ο μικρός κουραμπιές, ξεφυσώντας και σηκώνοντας ένα συννεφάκι άχνης ζάχαρης. Η βιτρίνα έχει γεμίσει σπιτάκια.

- Σπιτάκια; αναρωτήθηκαν κουραμπιέδες και μελομακάρονα μαζί.

- Σπιτάκια ντε, με γλάσο, ζαχαρωτά και καραμελίτσες. Δεν έμεινε σπιθαμή άδεια!

- Και τώρα, Εδώ θα περάσουμε τις γιορτές;, αναρωτήθηκαν τα γλυκά και σιώπησαν.

Σκέφτονταν το πανύψηλο, φωτισμένο δέντρο και τα στολισμένα μαγαζιά που δε θα έβλεπαν ξανά. Τα αναψοκοκκινισμένα μάγουλα των παιδιών και τα χαρούμενα πρόσωπά τους. Τη λαχτάρα στα παιδικά μουτράκια που κολλούσαν στη βιτρίνα χαζεύοντας τις γλυκοπυραμίδες.

Οι μέρες περνούσαν ενώ κουραμπιέδες και μελομακάρονα έμεναν πάντα εκεί δίπλα στο ταμείο. Σιωπή απλωνόταν. Κανείς δεν είχε όρεξη να μαλώσει. Ώσπου, μια μέρα, παραμονή Χριστουγέννων ήταν, το καρότσι με τους αχνοζαχαροσκέπαστους κουραμπιέδες προσπέρασε το ταμείο και έφτασε στη βιτρίνα. Χαρές οι κουραμπιέδες! Είχαν, όμως, και μια αγωνία…Θα ακολουθούσαν τα μελομακάρονα;

Κι εκεί, μέσα από το αλευρωμένο εργαστήριο, επιβλητική φάνηκε μια πυραμίδα μελομακάρονα. Καμαρωτά, καμαρωτά, χρυσαφιά και μοσχομυριστά πήραν τη θέση τους δίπλα στους κουραμπιέδες, που ήταν περιτριγυρισμένοι από γλυκοσπιτάκια.

- Δείτε, δείτε τα στολισμένα μαγαζιά, φώναξε ένα πλακουτσωτό μελομακάρονο.

- Δείτε, δείτε το φωτισμένο δέντρο, αναπήδησε ένας χοντρουλός κουραμπιές, χάνοντας λίγη από την άχνη ζάχαρή του.

- Τι όμορφα που είναι στη στολισμένη βιτρίνα, μουρμούρισαν τα μελομακάρονα.
- Τι όμορφα είναι που είμαστε όλοι μαζί, ψιθύρισαν οι κουραμπιέδες και γλύκαναν ακόμη πιο πολύ τα μελομακάρονα.

- Χιονίζει, χιονίζει, ξεφώνισαν όλα μαζί και σώπασαν κοιτάζοντας το χιόνι να σκεπάζει τους δρόμους.

Καλές γιορτές!




Μήπως είναι φίλη σου ή αδερφή σου; Ή μήπως μένει στη γειτονιά σου; Ναι, για τη Λουκρητία μιλάω, τη φωνακλού!

Η φωνή της μπορεί να σηκώσει μια γειτονιά στο πόδι ή μήπως και μια πόλη ολόκληρη; Ακόμη και ο γάτος της ο τεμπέλης, που μόνο για το φαγητό σηκώνεται απ’ τον καναπέ, σαν την ακούει παθαίνει ηλεκτροπληξία! Το τρίχωμά του σηκώνεται τόσο, που μοιάζει με αχινό!
Ένας ύπνος την κρατάει μόνο! Κάθε πρωί σπρώχνει τα παιδιά για να μπει πρώτη στο σχολικό και στην τάξη θέλει να κάθεται πάντα στο πρώτο θρανίο! Σηκώνει με επιμονή το χέρι της στο μάθημα και θέλει ν’ απαντάει πρώτη στις ερωτήσεις της δασκάλας!

«Τι λέτε;» ρωτά με απαιτητικό ύφος τ’ άλλα παιδιά στο διάλειμμα. «Θέλω να ξέρω!»
«Δώσ’ το μου!» Λέει στην Ελένη που τρώει τα μπισκότα που της φτιάχνει η μαμά της, και της αρπάζει κάθε φορά κι από ένα!

Μα και στο σπίτι τα ίδια!

«Δε θέλω αυτό το φαϊ, θέλω άλλο, δε φοράω αυτά τα ρούχα, δε θέλω να διαβάσω τώρα, δεν πλένω τα δόντια μου, θέλω να πάμε στην παιδική χαρά ΤΩΡΑ, γιατί γαβγίζει ο σκύλος απέναντι, με ενοχλεί...!»

Γκρίνια, γκρίνια, γκρίνια….

Και όλοι της κάνουν τα χατίρια. Ακόμη και ο σκύλος! Γιατί αλλιώς ΘΥΜΩΝΕΙ και σαν θυμώνει... ΠΕΙΣΜΩΝΕΙ και σαν πεισμώνει... ΦΩΝΑΖΕΙ και σαν φωνάζει.... όπου φύγει φύγει!

«Να κάνει μαθήματα μουσικής», είπαν οι γονείς της. «Η μουσική ηρεμεί και τα πιο άγρια θηρία»!
Το θηρίο τη Λουκρητία, όμως; Της αγόρασαν και βιολί και ήρθε και δάσκαλος μουσικής στο σπίτι. Με την πρώτη δυσκολία όμως η Λουκρητία άρχισε πάλι να θυμώνει!

«Δεν καταλαβαίνω τίποτα», είπε στον δάσκαλό της κι έδωσε μία στο καημένο το όργανο και να σου η μία χορδή εδώ και η άλλη παραπέρα!

«Ας δοκιμάσουμε με τη ζωγραφική», είπε η μαμά της.

Αγόρασαν παλέτα, καμβά και πινέλα πολλά!

«Μα γιατί το καφέ με το κίτρινο δεν βγάζουν το πράσινο;» ρώτησε θυμωμένη η Λουκρητία τον δάσκαλο.

«Γιατί είναι λάθος, Λουκρητία μου», απάντησε υπομονετικά εκείνος. «Με μπλε και κίτρινο, θα έχεις το πράσινο».

«Όχι, εγώ θέλω με καφέ και κίτρινο!»

Και να σου η παλέτα με τα χρώματα στον αέρα!

Είχε καταντήσει πια ανυπόφορη! Κανείς δεν την ήθελε στην παρέα του και κάθε φορά που θύμωνε τα παιδιά έλεγαν κρυφά:

«Λουκρητία, σκέτη φασαρία - Λουκρητία, τέρμα τα αστεία»!
Μια μέρα μάλιστα της τραγούδησαν κοροϊδευτικά την ώρα που θύμωσε:

    Λουκρητία, όσο εσύ θυμώνεις,

    τα μάτια σου γουρλώνεις!

    Μαζί σου πλάκα σπάμε,

    τα νεύρα σου ξεχνάμε!

Σαν τ’ άκουσε αυτό η Λουκρητία, άρχισε να κοκκινίζει και τα μάγουλά της να φουσκώνουν τόσο, που έμοιαζαν με μπαλόνια!

Τα παιδιά σάστισαν σαν την είδαν! Η δασκάλα κάλεσε αμέσως τους γονείς της. ΕΠΕΙΓΟΝ ΠΕΡΙΣΤΑΤΙΚΟ!

- Θεέ μου! Τι έπαθε το παιδί μας! είπαν και οι δύο μόλις την είδαν. Αμέσως έναν γιατρό!

- Μμμ… Σπάνια περίπτωση, είπε εκείνος μόλις την εξέτασε.

- Πες μας, γιατρέ μου, είναι κάτι σοβαρό; ρώτησαν με μία φωνή οι γονείς.

- Πεισμώδης ερυθρομαγουλίτιδα!

- Πρώτη φορά τ’ ακούμε αυτό! Θα γίνει καλά, γιατρέ;

- Θα πρέπει να μείνει στο σπίτι για αρκετές ημέρες και να μη βγει καθόλου έξω! Η έκθεση στον ήλιο μόνο κακό θα της κάνει!

Άσχημα τα πράγματα για τη Λουκρητία. Οι επόμενες ημέρες κυλούσαν πολύ βαρετά.

«Θέλω να βγω έξω, να βγω έξω, ούρλιαζε κάθε τόσο...» και να σου τα μάγουλα να κοκκινίζουν και να φουσκώνουν περισσότερο! Κάθε τόσο άγγιζε το πρόσωπό της, κοιταζόταν στον καθρέπτη και έλεγε κλαίγοντας:«Είμαι σαν τέρας! Πότε θα γίνω καλά;»

Οι ημέρες περνούσαν κι εκείνη δεν ήθελε ούτε να φάει. Τι γλυκά της έφερνε ο μπαμπάς της, τι αγαπημένα φαγητά της μαγείρευε η μαμά της, τίποτα!
«Αν δε βγω έξω δεν πρόκειται να φάω τίποτα!» έλεγε με πείσμα και τα μάγουλά της εκεί! Το ίδιο κόκκινα και φουσκωτά!

Οι γονείς της ανησυχούσαν πολύ. Γιατί αλήθεια δεν έβλεπαν καμία απολύτως βελτίωση τόσες ημέρες; Έκαναν ό,τι ακριβώς τους είχε πει ο γιατρός.

Κάποιο απόγευμα καθώς η Λουκρητία χάζευε απ’ το παράθυρο τα παιδιά της γειτονιάς που έπαιζαν, είπε με παράπονο: «Θέλω να δω τους φίλους μου!» Κι ένα δάκρυ κύλησε στα φουσκωτά, κόκκινα μάγουλά της και τα έκανε να γυαλίζουν.

Μα για στάσου. Είχε, στ’ αλήθεια, πραγματικούς φίλους η Λουκρητία; Τόσες ημέρες κανένα παιδί δεν τηλεφώνησε να μάθει νέα της.

Αν όμως έκανε εκείνη το πρώτο βήμα; Εξάλλου σε όλα πάντα πρώτη ήθελε να είναι. Αυτό ήταν! Φώναξε τη μαμά της και της ζήτησε το τηλέφωνο της Ελένης. Ναι, της Ελένης με τα μπισκότα. Οι μαμάδες τους μιλούσαν τακτικά και αντάλλαζαν συνταγές.

- Την Ελένη θέλω .… είπε κάπως απαιτητικά στην αρχή, αλλά μετά πρόσθεσε διστακτικά «παρακαλώ!» στη μητέρα της Ελένης που σήκωσε το τηλέφωνο.

- Ναι… Απάντησε ξαφνιασμένη η Ελένη.

- Γεια σου Ελένη…

Για λίγα δευτερόλεπτα δε μίλησε κανείς σαν να κόπηκε η γραμμή.

- Γεια σου, Λουκρητία, τι κάνεις;

- Καλά...εεε δηλαδή όχι και τόσο. Βαριέμαι πολύ στο σπίτι και θέλω πολύ να γυρίσω στο σχολείο.

- Αλήθεια; Ξέρεις, η κυρία έβαλε την Αναστασία να καθίσει στο πρώτο θρανίο. Δε σε πειράζει;

- Όχι, δηλαδή ναι, αλλά λίγο. Πιο πολύ με πειράζει που είμαι μόνη μου στο σπίτι, είπε και το πρόσωπό της άρχισε να ξεφουσκώνει και να ξεκοκκινίζει σιγά σιγά!

- Πότε θα γυρίσεις;

- Δεν ξέρω. Μόλις γίνω καλά.

Τι λες; Δεν της το φωνάζεις μπας και το καταλάβει;
    Λουκρητία, Λουκρητία,

    άσε το τηλέφωνο και τον καθρέφτη πιάσε.

    Τα μάγουλά σου είναι καλά!

    Στην γκρίνια και στο πείσμα είπες

    ΕΠΙΤΕΛΟΥΣ

    ΑΝΤΕ ΓΕΙΑ!




Μια φορά κι έναν καιρό, ένα χριστουγεννιάτικο βράδυ, σ' ένα άχαρο πεζοδρόμιο μιας πολύβουης πολιτείας ήταν κάποτε ένα άσχημο παραμελημένο δέντρο. Κανείς δεν το πρόσεχε. Κανείς δεν το φρόντιζε. Κανείς δεν του έδινε την παραμικρή σημασία. Τα φύλλα του είχαν μαραζώσει, είχαν πέσει από καιρό κι είχε απομείνει γυμνό, σκονισμένο και καχεκτικό.

Ποτέ δεν είχε γνωρίσει του δάσους τη δροσιά. Δεν είχαν κελαηδήσει ποτέ στα φύλλα του πουλιά, με δυσκολία να το άγγιζε πού και πού κάποια πονετική ηλιαχτίδα που γλιστρούσε στα κρυφά ανάμεσα στις μουντές και άχαρες πολυκατοικίες που το περιστοίχιζαν.
Οι περαστικοί διάβαιναν δίπλα του με αδιαφορία, βλοσυροί και βιαστικοί, χωρίς να του δίνουν καθόλου σημασία, μερικοί μάλιστα πετούσαν αποτσίγαρα, φλούδια από κάστανα και λερωμένα χαρτομάντηλα κι άλλοι φτύνανε στο χωμάτινο τετραγωνάκι γύρω από τη ρίζα του.
Και σα να μην έφταναν όλα αυτά, κατάλαβε από κάτι μηχανικούς με σκούρες καμπαρντίνες και κρεμαστά μουστάκια, που έσκυβαν και μουρμούριζαν κι όλο μετρούσαν σκυθρωποί, ότι θα πλάταιναν το δρόμο πλάι του. Κι αν συνέβαινε αυτό, τι τύχη το περίμενε; Θα το πελέκιζαν, θα το ξερίζωναν; Θα το πετούσαν μήπως στα σκουπίδια;

Εκείνο το χριστουγεννιάτικο δειλινό το δέντρο αισθανόταν πιο παραμελημένο, πιο παραπονεμένο από ποτέ. Στα ολόφωτα παράθυρα γύρω του διέκρινε ανάμεσα από τις κουρτίνες χριστουγεννιάτικα έλατα, που χαρωπά παιδιά τα στόλιζαν με κόκκινα κεριά, καμπανούλες, αγγελούδια, ασημένια πέταλα και γιορτινές γιρλάντες και ζήλευε. Ζήλευε πολύ. Πόσο θα ήθελε να είναι έτσι κι αυτό. Χριστουγεννιάτικο έλατο στη θαλπωρή ενός σπιτιού. Να το φροντίζουν, να το στολίζουν, να το καμαρώνουν...
Το παιδί

Ήταν κι ένα παιδί. Τις μέρες έκανε δουλειές του ποδαριού. Τα βράδια κοιμόταν στο πάτωμα ενός κρύου πλυσταριού στην αυλή ενός εγκαταλελειμμένου κτιρίου με ετοιμόρροπα μπαλκόνια. Κανείς δεν το πρόσεχε. Κανείς δεν το φρόντιζε. Κανείς δεν του έδινε την παραμικρή σημασία. Τα μάγουλά του είχαν χλωμιάσει, τα χέρια του είχαν ροζιάσει, τα μάτια του είχαν γεμίσει θλίψη.

Ποτέ δεν είχε γνωρίσει τη ζεστασιά μιας αγκαλιάς, τη θαλπωρή ενός αληθινού σπιτιού.

Εκείνο το κρύο χριστουγεννιάτικο βράδυ το αγόρι αισθανόταν πιο παραμελημένο, πιο παραπονεμένο από ποτέ, γιατί είχε μάθει ότι μετά τις γιορτές θα κατεδάφιζαν το μιζεροκτίριο με το πλυσταριό και δεν θα 'χε πού να μείνει.

Τυλιγμένο στο τριμμένο του παλτό, κοιτούσε απ' τα φωτισμένα παράθυρα τα λαμπερά σαλόνια με τα γκι και τα μπαλόνια, τις φρουτιέρες με τα ρόδια και τα χρυσωμένα κουκουνάρια, έβλεπε γελαστά αγόρια και κορίτσια να κρεμούν στα χριστουγεννιάτικα δέντρα πλουμίδια αστραφτερά και ζήλευε. Ζήλευε πολύ, πόσο θα 'θελε να στόλιζε κι αυτό ένα έλατο σε κάποιου τζακιού το αντιφέγγισμα, με τα δώρα υποσχέσεις μαγικές ολόγυρά του...
Πώς το 'φερε η τύχη έτσι κι εκείνο το χριστουγεννιάτικο βράδυ και συναντήθηκαν κάποια στιγμή το δέντρο εκείνο κι εκείνο το παιδί...
H συνάντηση

Εκείνο το δειλινό το παιδί γυρνούσε άσκοπα στους δρόμους της πολύβουης πολιτείας. Κάθε τόσο σταματούσε σε κάποια βιτρίνα. Κόλλαγε τη μύτη του στο τζάμι και κοιτούσε με μάτια εκστατικά όλα εκείνα τα λαχταριστά, σε μια βιτρίνα λόφοι από μελομακάρονα, κουραμπιέδες και πολύχρωμα τρενάκια φορτωμένα με σοκολατάκια, σε μια άλλη ζαχαρένιοι Αγιο-Βασίληδες με μύτες από κερασάκια και μια παραμυθένια πριγκίπισσα από πορσελάνη να κοιτάζει από το αψιδωτό παράθυρο ενός φιλντισένιου κάστρου και λίγο παρακάτω, σε μια άλλη βιτρίνα, μια ονειρεμένη τρόικα με έναν πρόσχαρο αμαξά, μολυβένια στρατιωτάκια με κόκκινες στολές καβάλα σε άλογα πιτσιλωτά να καλπάζουν στοιχισμένα στη σειρά και στο βάθος ένα οπάλινο παλάτι σε μια χιονισμένη στέπα.

Έτσι όπως περπατούσε με τα μάτια στραμμένα στις καταστόλιστες βιτρίνες, έπεσε άθελά του πάνω σ' έναν περαστικό με καμηλό παλτό και γκρενά κασκόλ που γύριζε στο σπίτι του φορτωμένος με σακούλες και πακέτα που φύγανε από τα χέρια του, σκόρπισαν στο δρόμο εδώ και κεί. Το παιδί έχασε την ισορροπία του, γλίστρησε, το κεφάλι του χτύπησε με φόρα στο πεζοδρόμιο, ένιωσε μια σκοτοδίνη. Ο περαστικός του 'βαλε οργισμένος τις φωνές, το κατσάδιασε για τα καλά.
Το αλητάκι σηκώθηκε, το 'βαλε στα πόδια, κατηφόρισε παραπατώντας ένα σοκάκι με μια υπαίθρια αγορά, έστριψε ένα δυο στενά και βρέθηκε στο δρόμο με το παραμελημένο δέντρο. Σταμάτησε λαχανιασμένο να πάρει ανάσα, από τα φωτισμένα παράθυρα, τα χνωτισμένα, αχνοφαίνονταν τα γιορτινά σαλόνια με τα έλατα τα στολισμένα.

— Όμορφα δεν είναι; Ακούει τότε μια φωνή.

Ήταν το δέντρο του δρόμου.

— Πολύ. Αποκρίθηκε το παιδί, χωρίς να παραξενευτεί καθόλου που ένα δέντρο μιλούσε, του άρεσε να του μιλάει κάποιος χωρίς να το σπρώχνει, χωρίς να το κατσαδιάζει, χωρίς να το αποπαίρνει.

— Στόλισέ με! —ψιθύρισε το δέντρο— Στόλισέ με και εμένα έτσι!

— Μακάρι να μπορούσα! Πικρογέλασε το παιδί.

— Προσπάθησε, σε παρακαλώ. Ίσως αυτά, ξέρεις, να 'ναι τα στερνά μου Χριστούγεννα, να μην δω άλλα.

— Γιατί το λες αυτό;

— Άκουσα ότι θα πλατύνουν το δρόμο, πελέκι ή ξεριζωμός με περιμένει, ένα από τα δύο... Δεν είμαι σίγουρο ακόμα.

Το παιδί σκέφτηκε ότι θα κατεδάφιζαν το ετοιμόρροπο κτίριο με το ξεχαρβαλωμένο πλυσταριό, το καταφύγιό του. Σε λίγο δεν θα 'χε ούτε 'κείνο πού να μείνει. Σε κάποιο χαρτόκουτο ίσως;

— Στόλισε με! Παρακάλεσε άλλη μια φορά το δέντρο. Το παιδί κοίταξε ολόγυρά του.

— Με τι; Απόρησε.

— Ό,τι να 'ναι... κάτι θα βρεις εσύ!! Δεν μπορεί.

— Καλά... Αφού το θέλεις τόσο πολύ, κάτι θα βρω να σε στολίσω...

Συμφώνησε το παιδί κι άρχισε να ψάχνει.
Τα στολίδια

Εκείνη τη στιγμή, λες και κάτι ψυχανεμίστηκε ο ουρανός, έπιασε να χιονίζει, το χιόνι έπεφτε πυκνό... Χάδι απαλό σκέπαζε ανάλαφρα με πάλλευκες νιφάδες στα ολόγυμνα κλωνιά του παραμελημένου δέντρου.

Πήρε τότε το μάτι του παιδιού κάτι να αστράφτει λίγο παραπέρα. Μια παρέα πλουσιόπαιδα, που είχαν περάσει από το δρόμο λίγο νωρίτερα, είχαν πετάξει χρωματιστά χρυσόχαρτα από τις καραμέλες που έτρωγαν με λαιμαργία τη μια μετά την άλλη. Το αγόρι μάζεψε ένα ένα τα πεταμένα χρυσόχαρτα, τα μάλαξε με τα δάχτυλά του και έπλασε αστραφτερές πράσινες μπλε και βυσσινόχρωμες μπαλίτσες, μετά ξήλωσε τα κουμπιά του φθαρμένου παλτού και με τις κλωστές κρέμασε τις φανταχτερές μπαλίτσες στα χιονοσκέπαστα κλωνιά του δέντρου.
— Ευχαριστώ! Είπε το δέντρο, ανατριχιάζοντας απ' τη χαρά του.

— Με τι άλλο άραγε να το στολίσω; Μονολόγησε το παιδί.

Λες κι είχε ακούσει τα λόγια του, μια νοικοκυρά τρεις δρόμους παρακάτω άδειασε με φόρα απ' το παράθυρο μιας κουζίνας μια λεκάνη με σαπουνάδα σε μια πλακόστρωτη αυλή. Ο άνεμος πήρε ένα πανάλαφρο σύννεφο από σαπουνόφουσκες και τις ταξίδεψε παιχνιδίζοντας μαζί τους, το αγόρι τις είδε να πλησιάζουν στραφταλίζοντας στο φεγγαρόφωτο, τις κοίταξε με τέτοια λαχτάρα που εκείνες, λες και κατάλαβαν την επιθυμία του, άφησαν τον άνεμο να τις φέρει ένα - δυο γύρους και να τις κρεμάσει στα κλωνιά του δέντρου.

— Όσο πάω κι ομορφαίνω! Καμάρωσε το δέντρο.

— Σίγουρα ομορφαίνεις! Συμφώνησε το αγόρι σφίγγοντας γύρω του το παλτό γιατί έκανε πολύ, πάρα πολύ κρύο...

— Κοίτα! Έρχονται!

Ένα φωτεινό σύννεφο πλησίαζε τρεμοπαίζοντας στο σκοτάδι.

— Ελάτε! Τις κάλεσε με το βλέμμα το παιδί.

Και οι πυγολαμπίδες, λάμψεις αλλόκοσμες, τρεμοσβήνοντας ονειρικά, κάθισαν νεραϊδένιες γιρλάντες στα κλωνιά του δέντρου.

Το κρύο γινόταν όσο πήγαινε πιο τσουχτερό. Το χιόνι έπεφτε ολοένα πιο πυκνό. Το αγόρι σήκωσε τα μάτια του στον ουρανό και τότε το είδε! Είδε το πεφταστέρι κι εκείνο, λες και συνάντησε το βλέμμα του, διέγραψε στο σκοτάδι μια φαντασμαγορική χρυσαφένια τροχιά και ακούμπησε απαλά στην κορφή του δέντρου.

Και ήταν τώρα πράγματι όμορφο το δέντρο λουσμένο στο φεγγαρόφωτο με τα χρυσαφένια μπαλάκια να στραφταλίζουν, τις σαπουνόφουσκες να σιγοτρέμουν, τις πυγολαμπίδες να αναβοσβήνουν κέντημα δαντελένιο στα χιονισμένα του κλωνιά και το πεφταστέρι ν' ανασαίνει χρυσαφένιο φως στην κορφή του.

— M' έκανες τόσο, μα τόσο όμορφο - είπε το δέντρο στο παιδί - Σ' ευχαριστώ πολύ. Σ' ευχαριστώ αληθινά... Πόσο θα 'θελα να μπορούσα να σου χάριζα κι εγώ ένα δώρο...

— Μπορείς! Αποκρίθηκε το παιδί χουχουλίζοντας τα χέρια - Άσε με, σε παρακαλώ, να καθίσω στη ρίζα σου για λίγο. Νιώθω τόσο, μα τόσο κουρασμένο, πονάω... και δεν έχω πού να πάω...
— Αμέ! Έλα, κάθισε. Κάθισε στη ρίζα μου όσο θέλεις. Είπε το δέντρο.

— Και να δεις... Θα κάνω εγώ μια ευχή για σένα.

Το παιδί σήκωσε το γιακά, τυλίχτηκε στο παλιό του πανωφόρι, κάθισε στο χιονοσκέπαστο πεζοδρόμιο, αγκάλιασε το κορμί του δέντρου και σφίχτηκε όσο μπορούσε πιο κοντά του.
Το ταξίδι

Το χιόνι έπεφτε γύρω του. Πάνω του πυκνό. Όλο του το σώμα έτρεμε, τα χέρια του είχαν μουδιάσει, τα δόντια του χτυπούσαν. Έκλεισε τα μάτια για να τα προστατέψει από τις ριπές του χιονιού, όταν ξαφνικά —τι παράξενο— άκουσε εκείνον τον ήχο... Τον ήχο τον χαρμόσυνο! Κουδουνάκια τρόικας! Ένα μαστίγιο ακούστηκε να κροταλίζει, άλογα να καλπάζουν ρυθμικά.

Άνοιξε τα μάτια. Απίστευτο! Στα μελανιασμένα χείλη του άνθισε ένα χαμόγελο. Από βάθος του δρόμου, θαμπά στην αρχή, αλλά όλο και πιο ξεκάθαρα, την είδε. Είδε την παραμυθένια τρόικα με τα ασημένια κουδουνάκια να πλησιάζει φορτωμένη δώρα διαλεχτά. Την οδηγούσε ένας ροδομάγουλος αμαξάς με γούνινο σκούφο, κόκκινη μύτη και πυκνή κυματιστή γενειάδα. Πίσω από την τρόικα κάλπαζαν στρατιώτες με πορφυρές στολές, καβάλα σε περήφανα άλογα στολισμένα με χρυσαφένιες φούντες...

Παραξενεύτηκε το παιδί. Πώς βρέθηκε εδώ αυτή η τρόικα φορτωμένη τόσα δώρα; Και οι καβαλάρηδες; Κάπου τους ήξερε. Κάπου τους είχε ξαναδεί!

H τρόικα σταμάτησε μπροστά του, τα άλογα χρεμέτισαν, ο αμαξάς χαμογέλασε, από το παράθυρο της άμαξας πρόβαλε το πρόσωπο της πριγκιποπούλας.

— Τι όμορφο δέντρο! —Χαμογέλασε— Ποιος να το στόλισε άραγε;

— Εγώ! Αποκρίθηκε το παιδί.

— Αλήθεια;

— Ναι.

— Έλα μαζί μου τότε. Έλα να στολίσεις έτσι όμορφα και το έλατο του βασιλιά, να ζήσεις στο παλάτι μας παντοτινά.

— Δεν πάω πουθενά χωρίς το δέντρο μου! Απάντησε το αγόρι.

H πριγκιποπούλα έδωσε τότε εντολή και οι στρατιώτες του βασιλιά έσκαψαν βαθιά, πήρανε το δέντρο μαζί με τις ρίζες του και το φύτεψαν σε μια πορσελάνινη γλάστρα, μετά το φόρτωσαν στην τρόικα.

Γελώντας πρόσχαρα, ο αμαξάς άπλωσε το χέρι του, βοήθησε το παιδί να ανέβει στην άμαξα να κάτσει πλάι του, τα άλογα στράφηκαν, τον κοίταξαν με τα μεγάλα τους μάτια και ρουθούνισαν ανυπόμονα.

Όλα τα κτίρια, όλα τα φανάρια, όλες οι βιτρίνες, τα πάντα, είχαν τώρα εξαφανιστεί. Μπροστά τους ανοιγόταν μια απέραντη στέπα κι εκεί στο βάθος μέσα από τα διάφανα πέπλα του χιονιού αχνοφαίνονταν μαγευτικοί οι μεγαλόπρεποι τρούλοι κι οι αψιδωτές πύλες του οπάλινου παλατιού!

Ο ροδομάγουλος αμαξάς τράβηξε τα γκέμια. Κροτάλισε το μαστίγιο, τα άλογα χύθηκαν χλιμιντρίζοντας μπροστά, καλπάζοντας όλο και πιο γοργά... λες κι είχανε φτερά... Σε λίγο η τρόικα κι η ακολουθία της είχαν χαθεί στο βάθος της χιονισμένης στέπας.

Το χιόνι που συνέχισε ολοένα πιο πυκνό το σιωπηλό χορό του έσβησε σχεδόν αμέσως τα ίχνη από τις ρόδες και τα πέταλα των αλόγων..

Λένε οι παλιοί...

Λένε οι παλιοί ότι το πεζοδρόμιο εκείνο ήταν κάποτε κάπως πιο φαρδύ, ότι φύτρωνε κάποτε κάποιο δέντρο εκεί.

Διηγούνται επίσης οι παλιοί ότι ένα χριστουγεννιάτικο πρωί βρήκαν στη ρίζα του δέντρου ξεπαγιασμένο ένα παιδί σκεπασμένο από το χιόνι, τυλιγμένο σ' ένα τριμμένο παλτό χωρίς κουμπιά, με ένα γαλήνιο χαμόγελο, ένα χαμόγελο ευτυχίας ζωγραφισμένο στο πρόσωπό του.

Λένε ακόμα ότι από τότε κάθε παραμονή Χριστουγέννων, γύρω στα μεσάνυχτα, κάτι παράξενο συμβαίνει, κάτι που κανείς δεν μπορεί να το εξηγήσει. Ένα σμάρι πυγολαμπίδες τριγυρνούν επίμονα τρεμοσβήνοντας σε εκείνο το σημείο, λες και κάτι αναζητούν, λες και γυρεύουνε να θυμηθούνε κάτι, ότι ένας άνεμος αναπάντεχος φέρνει, ποιος ξέρει από πού, ανάλαφρες σαπουνόφουσκες και χρυσόχαρτα αστραφτερά, ενώ την ίδια στιγμή ένα υπέροχο πεφταστέρι διαγράφει στον ουρανό μια φαντασμαγορική τροχιά και πέφτει στο σημείο ακριβώς εκείνο.

Έτσι λένε...

Ποιος ξέρει;




Μια φορά κι έναν καιρό σε μια όμορφη χώρα, την Όνειροχώρα, εκεί που ζουν νεράιδες, ξωτικά, εκεί που ανθίζουν λουλούδια, δέντρα μαγικά και τα φύλλα τους είναι στολισμένα από χρυσόσκονη, ζούσε και ένα μικρό χαριτωμένο σκανδαλιάρικο ξωτικό που τον έλεγαν Ζαχαρένιο. Είχε μεγάλα αυτιά και ξεχώριζε από τα άλλα ξωτικά για το δυνατό του γέλιο. Αν προχωρούσες λίγο παρακάτω θα έβλεπες και το σπίτι του που ήταν μικρό και όμορφο χωμένο μέσα στα δέντρα.

Μπορεί να ήταν μικρούλης, όμως, ήταν πολύ χαρούμενος, και συμπαθητικός. Μόλις άρχιζε να τραγουδάει, όλοι στο δάσος μαζεύονταν γύρω του. Τα ζώα και οι νεράιδες χόρευαν μαζί του σκορπίζοντας κέφι και χαρά.
Τα νέα όμως είχαν φτάσει μέχρι το σκοτεινό χωριό, όπου κατοικούσε μια κακιά μάγισσα, η Μάλβην. Ζήλευε πολύ που στην Ονειροχώρα περνούσαν τόσο καλά και ήθελε οπωσδήποτε να κλέψει την ενέργεια του μικρού ξωτικού για να μπορέσει να αποκτήσει τη χαμένη της δύναμη και να τους φυλακίσει όλους. Έτσι ξεκίνησε για την Όνειροχώρα.
Όταν προσγειώθηκε στη χώρα που ζούσαν όλα τα ξωτικά και οι νεράιδες, έψαξε να βρει το μικρό ξωτικό για να το φυλακίσει. Με το μαγικό ραβδί της πάγωσε όλα τα πλάσματα του δάσους και έτσι κατάφερε και το πήρε μαζί της στο κάστρο της.

Η μάγισσα έβαλε τον Ζαχαρένιο μέσα σε ένα γυάλινο κλουβί. Κάθε μέρα προσπαθούσε να του κλέψει την δύναμη του, όμως μάταια.

Ο Ζαχαρένιος ήταν τόσο πολύ θλιμμένος που δεν είχε κοντά του τους φίλους του που τόσο αγαπούσε. Προσπαθούσε να ξεφύγει όμως δεν μπορούσε να κάνει τίποτα.

Αφού λύθηκαν τα μάγια της κακιάς μάγισσας στο δάσος, προσπαθούσαν όλοι να βρουν μια λύση για να φέρουν πίσω το ξωτικό.
Ξεκίνησαν όλοι μαζί και πήγαν στο σκοτεινό χωριό. Τότε σύννεφα μαύρα σκεπάσανε τον ουρανό, μια ανεμοθύελλα κατέστρεφε τα πάντα στο πέρασμα της. Τα δέντρα απέκτησαν με μαγικό τρόπο τεράστια κλαδιά σπάζοντας τα παράθυρα αλλά και το κλουβί που ήταν μέσα το μικρό ξωτικό.
Η Μάλβην προσπαθούσε με τα μαγικά της ξόρκια να καταστρέψει όλους τους φίλους του ξωτικού που ήταν στο κάστρο. Μάταια προσπαθούσε γιατί τα ξωτικά και οι νεράιδες φτιάξανε μια παγίδα που έπεσε μέσα και δεν μπορούσε να βγει. Και έτσι η κακιά μάγισσα δεν μπορούσε να κάνει ξανά κακό σε κανέναν, έμεινε για πάντα εκεί φυλακισμένη.

Το ξωτικό και οι φίλοι του ήταν τώρα πια ελεύθεροι να γυρίσουν πίσω στο νεραϊδοχωριό τους. Ο Ζαχαρένιος τους ευχαρίστησε όλους που τον σώσανε και συνέχιζε να κάνει πολλές σκανταλιές, να γελάει, και να τραγουδάει. Όλοι τους ήταν πολύ χαρούμενοι που τελειώσαν όλα καλά. Η δύναμη του ξωτικού ήταν η αγάπη που είχε για τους δικούς του ανθρώπους. Και έζησαν αυτοί καλά και εμείς καλύτερα.



Όπως κάθε χρόνο έτσι και φέτος στο βασίλειο του ουρανού επικρατεί αναστάτωση. Όλοι οι άγγελοι θέλουν να κάνουν τα Χριστούγεννά μας όσο πιο όμορφα γίνεται. Άλλοι ετοιμάζουν το χιόνι που θα πέσει, άλλοι φροντίζουν το πνεύμα των Χριστουγέννων να πάει παντού, κάποιοι ετοιμάζουν τα μικρά θαύματα που θα γίνουν, κάποιοι άλλοι ελέγχουν τα φτερά τους ώστε να είναι έτοιμα για να πετάξουν από άκρη σε άκρη σε όλη τη γη και όλοι ψέλνουν με την υπέροχη, αγγελική φωνή τους.

Στο σχολείο του ουρανού ακούγονται χαρούμενες φωνούλες «επιτέλους Χριστούγεννα!!! Επιτέλους διακοπές!!! Γιούπιιιιιι!!». Είναι τα μικρά αγγελάκια που περίμεναν πως και πως αυτές τις μέρες. Και φυσικά ένας λόγος που χαίρονται είναι γιατί θα συναντήσουν και πάλι τους ανθρώπους. Κάθε Χριστούγεννα η κυρία Πηνελόπη, η δασκάλα τους τους αναθέτει σαν εργασία να κατεβούν στη γη και να προσφέρουν τη βοήθεια τους σε κάποιον που την έχει ανάγκη.
Ένα μικρό και χαριτωμένο αγγελάκι ο Μιχαλάκης πετάει από δω και από εκεί και δοκιμάζει τα ολόλευκα φτερά του, είναι η πρώτη του φορά που θα κατεβεί στη γη και ανυπομονεί. Αναρωτιέται πώς να είναι, πως θα εφαρμόσει όλα όσα έμαθε στο σχολείο και ποιον να βοηθήσει και πως θα το κάνει. Ουφ δύσκολο άρχισε να του φαίνεται αλλά η χαρά του είναι τόσο μεγάλη που δεν τον πειράζει « μια χαρά θα τα καταφέρω» σκέφτεται.

Επιτέλους η μεγάλη μέρα έφτασε. Τα αγγελάκια στέκονται το ένα δίπλα στο άλλο και παίρνουν τις τελευταίες οδηγίες και συμβουλές από την κυρία Πηνελόπη και όταν εκείνη τελείωσε και τους ευχήθηκε καλή τύχη πέταξαν όλα μαζί σαν σμήνος και ρίχτηκαν προς τη γη. Ο ουρανός φωτίστηκε πάρα πολύ από τα ασημόλευκα φτερά τους και το ταξίδι ξεκίνησε.
Σε μια άκρη της μικρής πόλης, δίπλα στο ποτάμι είναι ένα μεγάλο σπίτι με μια τεράστια αυλή. Είναι ένα ορφανοτροφείο. Εκεί φιλοξενούνται παιδάκια που δεν ήταν τόσο τυχερά, όπως άλλα, και έμειναν μόνα στη ζωή τους. Ένα από αυτά τα παιδάκια είναι και ο Γιαννάκης. Είναι εφτά χρονών, με καστανά μάτια και μαλλιά, αδύνατος και με ένα υπέροχο χαμογελαστό προσωπάκι. Κάθεται δίπλα στο παράθυρο και με τα μικρά δαχτυλάκια του ζωγραφίζει αστέρια στο ιδρωμένο τζάμι. Είναι σκεπτικός γιατί άκουσε την κυρία Χριστίνα, που τόσο αγαπάει και φροντίζει τα παιδιά εδώ, να μιλάει με τη κυρία Μαργαρίτα, τη διευθύντρια και λέγανε ότι φέτος δεν έχουν αρκετά χρήματα για να πάρουν δώρα σε όλα τα παιδιά, ούτε και μπορούν να κάνουν ένα μεγάλο και γιορτινό τραπέζι για τα Χριστούγεννα. Ο Γιαννάκης που τα άκουσε αυτά λοιπόν, και όχι δεν κρυφάκουσε…απλά περνούσε εκείνη την ώρα από δίπλα τους, μπήκε σε σκέψεις « και τώρα τι να κάνω; να το πω στους άλλους και να κάνουμε κάτι όλα τα παιδιά μαζί; και μένουν μόνο τρεις μέρες για τα Χριστούγεννα, τι θα προλάβουμε;» Τις σκέψεις του διέκοψε το παραμιλητό του μικρού στρουμπουλού Μανώλη που κοιμόταν στο διπλανό κρεβάτι από το δικό του « ωωωωω πόσα ζαχαρωτά!!! Πωωπώ τι νόστιμα!!!». Ο Γιαννάκης χαμογέλασε, σκέπασε τον Μανώλη καλύτερα με την κουβέρτα του και ξάπλωσε και αυτός στο κρεβάτι του. Προσευχήθηκε να γίνει ένα θαύμα και να έχουν τα ωραιότερα Χριστούγεννα, μετά έκλεισε τα μάτια του και αποκοιμήθηκε.
Το αγγελάκι ο Μιχαλάκης που άκουσε την προσευχή του, στάθηκε έξω από το παράθυρο με τα ζωγραφισμένα αστέρια και κοιτώντας μέσα στο δωμάτιο που κοιμόταν τα παιδιά το αποφάσισε. «Αυτό θα κάνω λοιπόν! Θα κάνω τα Χριστούγεννα τους αξέχαστα!!» είπε από μέσα του. «Ναι αλλά πως θα τα καταφέρω;» σκέφτηκε και τότε το βρήκε «Μα ναι, θα επισκεφτώ στον ύπνο τους κάποιους ανθρώπους και θα τους ζητήσω να βοηθήσουν».

Χωρίς να χάσει χρόνο, το ίδιο κιόλας βράδυ εμφανίστηκε στον ύπνο του κύριου Χρήστου, που είχε μαγαζί με παιχνίδια και του ζήτησε να διαλέξει όμορφα παιχνίδια, κούκλες, αυτοκινητάκια, τρενάκια, παζλ, λούτρινα ζωάκια και άλλα, να τα τυλίξει με χαρούμενα χαρτιά, να τα δέσει με πολύχρωμες κορδέλες και να τα δώσει στα παιδιά στο ορφανοτροφείο. Έτσι και έγινε. Όταν ξύπνησε ο κύριος Χρήστος δε θυμόταν τι όνειρο είδε αλλά ένιωθε πολύ ευτυχισμένος και θέλοντας να μοιραστεί τη χαρά του ετοίμασε πολλά πολλά παιχνίδια και τα πήγε στο ορφανοτροφείο που γέμισε δώρα για όλους. Όταν τα είδαν τα παιδιά πήδηξαν από τη χαρά τους και όλη μέρα γυρνούσαν γύρω γύρω από τα δώρα θαυμάζοντάς τα.
Το αγγελάκι ο Μιχαλάκης το δεύτερο βράδυ επισκέφτηκε την κυρία Ελισάβετ, τη φουρνάρισσα που έφτιαχνε τα πιο νόστιμα και μυρωδάτα μπισκότα. Της ζήτησε λοιπόν να κάνει πολλά γλυκά, μελομακάρονα, κουραμπιέδες, δίπλες, σοκολάτες, μπισκότα και να τα πάει στα παιδιά. Πρωί πρωί η κυρία Ελισάβετ ζύμωνε, φούρνιζε, έψηνε τα πιο λαχταριστά γλυκά που έχετε δει ποτέ. Και αφού τα ετοίμασε και τα βόλεψε όλα σε μεγάλες, χριστουγεννιάτικες πιατέλες, ξεκίνησε για το ορφανοτροφείο. Στο δρόμο όποιον συναντούσε του έλεγε που πάει και του εύχονταν καλά Χριστούγεννα. Έτσι πολλοί ήταν αυτοί που αποφάσισαν να κάνουν κάτι, να προσφέρουν κάποια χαρά στα παιδιά. Βλέπεις αύριο Χριστούγεννα, ημέρα αγάπης και προσφοράς. Έτσι άλλοι πήραν να πάνε χριστουγεννιάτικα στολίδια, άλλοι φαγητά, άλλοι πίτες, κάποιοι άλλοι ρούχα, άλλοι βιβλία, και όλοι ένιωθαν να γεμίζουν με ευτυχία, γιατί όταν παίρνεις ένα δώρο χαίρεσαι πάρα πολύ αλλά όταν κάνεις ένα δώρο από την καρδιά σου νιώθεις πραγματικά ευτυχισμένος. Το αγγελάκι ο Μιχαλάκης βλέποντας τι είχε καταφέρει έτριψε τα χέρια του από χαρά. Τίναξε τις φτερούγες του να ρίξει το χιόνι και πέταξε ευχαριστημένο προς τον ουρανό να πει την κυρία Πηνελόπη τα νέα του και να ζητήσει μια χάρη.

Την άλλη μέρα ξημέρωσαν επιτέλους τα Χριστούγεννα. Τα παιδιά σηκώθηκαν από τα κρεβάτια τους και έτρεξαν στα παράθυρα. «ΧΙΟΝΙΖΕΙ!!!!! Ελάτε όλοι να δείτε!!» «πωπωπω χιόνιιιι». Αλλά αυτό που τους έκανε ακόμα μεγαλύτερη εντύπωση ήταν ότι όλα ήταν στολισμένα. Η αυλή, το μεγάλο δέντρο, η πόρτα όλα-όλα, με πολλά χρωματιστά στολίδια που λαμπίριζαν μέσα στο χιόνι δίπλα στα λαμπάκια που αναβόσβηναν χαρούμενα. Πήγαν γρήγορα να πλυθούν, να ντυθούν, να ετοιμαστούν και να βγουν να παίξουν χιονοπόλεμο και να κάνουν χιονάνθρωπους.
Η κυρία Χριστίνα τα έβλεπε και τα καμάρωνε. Ακόμα δεν μπορούσε να πιστέψει πως έγιναν όλα αυτά. Είχανε δώρα για όλα τα παιδιά, το τραπέζι τους ήταν γεμάτο με λιχουδιές και υπέροχα φαγητά και παντού υπήρχαν στολίδια, φωτάκια και χρώματα. Συγκινημένη σκούπισε ένα δάκρυ που έτρεξε στο μάγουλο της. «Μακάρι όλα τα δάκρυα να ήταν έτσι, δάκρυα χαράς» σκέφτηκε και χαμογέλασε την ίδια ώρα που περνούσε από δίπλα της ο Γιαννάκης και από πίσω ο Μανώλης. «Βάλτε τα σκουφάκια σας. Θα κρυώσετε» φώναξε. Ο Γιαννάκης της είπε εντάξει, της έδωσε ένα φιλί και με το σκουφί στο ένα χέρι τράβηξε το Μανώλη έξω στο χιόνι.
Αφού έπαιξαν όλα τα παιδιά με την ψυχή τους στη στολισμένη αυλή, λίγο το κρύο, λίγο το παιχνίδι πείνασαν σαν λύκοι. Την ώρα του φαγητού δεν ήξεραν τι να πρωτοβάλλουν στο πιάτο τους, ήταν όλα πεντανόστιμα και ευωδίαζαν, γεμίζοντας όλο το χώρο λαχταριστές μυρωδιές. Στη μέση της τραπεζαρίας ήταν το στολισμένο δέντρο με όλα τα δώρα από κάτω. Άλλος ένας καλός λόγος να ανοίξει η όρεξή σου, δε νομίζετε; Όλα ήταν καταπληκτικά, πανέμορφα και παντού απλωνόταν μια γλυκιά ζέστη, ήταν από τις ψαλμωδίες των αγγέλων που ζεσταίνουν τις καρδιές. Αυτή ήταν η χάρη που ζήτησε το αγγελάκι ο Μιχαλάκης από τη δασκάλα του, να στείλει μερικούς αγγέλους στο ορφανοτροφείο να ψάλλουν και να σκορπίσουν ζεστασιά και χαρά. Όπως λέει και ο Γιαννάκης ήταν από τα ωραιότερα Χριστούγεννα της ζωής του, θα του μείνουν αξέχαστα για πάντα.




Μια φορά και έναν καιρό ζούσε ένας μοναχικός γίγαντας στην Αστερούπολη-Αστεροχώρα.

Το όνομα  του ήταν Πελώριος. Ήταν τόσο μεγάλος που όσοι τον έβλεπαν τον φοβόντουσαν, και γιαυτό δεν είχε φίλους. Η μόνη του ασχολία ήταν η μαγική του σφεντόνα, την αγαπούσε τόσο πολύ, και ήταν το μοναδικό του όπλο.

Ο γίγαντας, όταν νύχτωνε και έβλεπε τα αστέρια να πέφτουν, φοβόταν μήπως πέσουν κάτω και χαθούν. Τόσο ψηλός που ήταν, τα έπιανε και τα ξανα έβαζε επάνω στον ουρανό.

Όλα κυλούσαν τόσο ήσυχα ώσπου μια μέρα ένας κακός βασιλιάς αιχμαλώτισε τον ήλιο, το φεγγάρι και τα αστέρια. Μια μέρα εμφανίστηκε ένα μεγάλο σύννεφο που είχε μέσα του τόση πολύ βροχή που δεν άρεσε καθόλου αυτό στον γίγαντα, ούτε στους υπόλοιπους  του χωριού.

Πρέπει να βρω μια λύση, να ξανά φέρω τον ήλιο πίσω, την ημέρα, την ζέστη, σκέφτηκε.  

Έφυγε κατευθείαν να βρει τον βασιλιά και μαζί του πήρε την σφεντόνα του. Πήγε στο κάστρο και τι να δει; Υπήρχε μέσα σε ένα δωμάτιο ο ήλιος, το φεγγάρι και τα αστέρια. Έριξε με όλη του τη δύναμη την σφεντόνα και τράβηξε τον ήλιο, το φεγγάρι και τα αστέρια  πίσω σε αυτόν χωρίς να τον καταλάβει ο βασιλιάς. Τα πήρε όλα στα μεγάλα του χέρια και ξεκίνησε να γυρίσει πίσω.

Όμως τον κατάλαβε ο κακός βασιλιάς και τον κυνήγησε μέχρι την Αστεροχώρα. Ο γίγαντας με την μαγική του σφεντόνα νίκησε τον βασιλιά και με την βοήθεια των φίλων του, αφού τώρα πια ο ήλιος, το φεγγάρι και τα αστέρια έγιναν οι καλύτεροι του φίλοι, και το κακό σύννεφο έφυγε για πάντα.

Κάθε μέρα έβγαινε ο ήλιος και του χαμογελούσε, με τις ηλιαχτίδες του τον ζέσταινε. Το βράδυ, μεγάλη γιορτή ξεκινούσε με τα άστρα.

Όταν έβλεπε να πέφτουν, ο γίγαντας τα τραβούσε με τόση δύναμη με την σφεντόνα του που όλα ήταν τόσο όμορφα και μαγικά που όλοι άρχισαν να τον συμπαθούν και να τον αγαπούν.




Μια φορά και έναν καιρό ήταν ο Αλαντίν, ο γιος ενός φτωχού ράφτη, που είχε πεθάνει όταν το αγόρι ήταν ακόμη πολύ μικρό.

Κάποιος γέρος, που του είπε πως ήταν θείος του, πρότεινε στον Αλαντίν να πάει μαζί του στις Ινδίες, για να μάθει εκεί τη δουλειά του ράφτη. Ο Αλαντίν δέχτηκε ενθουσιασμένος.

Έφυγαν από το σπίτι μόλις χάραξε η αυγή και ταξίδεψαν ώσπου έπεσε η νύχτα. Κατασκήνωσαν τότε σε μια πεδιάδα. Κι εκεί, το αγόρι έμαθε την αλήθεια. Εκείνος ο γέρος δεν ήταν θείος του, αλλά ένας κακός μάγος που είχε άσχημα σχέδια γι’ αυτόν.

Ο μάγος, λοιπόν, ήθελε να κατέβει ο Αλαντίν σε μια βαθιά σπηλιά, για να βρει ένα λυχνάρι. Εκεί, όμως, εκτός απ’ το λυχνάρι, ο νεαρός βρήκε και πολλές πολύτιμες πέτρες καθώς κι ένα δαχτυλίδι που το κράτησε για τον εαυτό του. Καθώς ετοιμαζόταν ν’ ανέβει πάλι στην επιφάνεια, ο Αλαντίν κατάλαβε πως ο κακός μάγος θα του έπαιρνε όσα είχε βρει και θα τον έθαβε στη σπηλιά. Γι’ αυτό, αρνήθηκε κι εκείνος να του δώσει το λυχνάρι. Τότε ο μάγος θύμωσε κι έκλεισε την πόρτα της σπηλιάς με μια μεγάλη πέτρα.

Έτσι ο Αλαντίν έμεινε κλεισμένος στη σπηλιά για δυο μέρες και δυο νύχτες. Κάποια στιγμή, όμως, έτριψε τυχαία το δαχτυλίδι κι αμέσως παρουσιάστηκε μπροστά του ένα τεράστιο τζίνι. Το τζίνι του είπε αμέσως πως μπορούσε να το διατάξει να πραγματοποιήσει κάθε επιθυμία του. Κι ο Αλαντίν του ζήτησε τότε να τον ξαναφέρει πίσω στο σπίτι του.

Την άλλη μέρα το πρωί, η μητέρα του τον βρήκε να κοιμάται ήσυχα στο κρεβάτι του. Κι όταν ο Αλαντίν ξύπνησε, της διηγήθηκε όλα όσα του είχαν συμβεί. Μητέρα και γιος ζήτησαν κατόπιν απ’ το τζίνι του δαχτυλιδιού να τους φέρει φαγητό, αλλά εκείνο τους είπε πως δεν μπορούσε να ικανοποιήσει την επιθυμία τους.

Τότε, ο Αλαντίν είπε στη μητέρα του ν’ ανταλλάξει το λυχνάρι με φαγητό. Εκείνη αποφάσισε πρώτα να το γυαλίσει και, καθώς το έτριβε, φανερώθηκε μπροστά τους το τζίνι του λυχναριού και τους είπε πως ήταν σκλάβος τους. Από εκείνη τη μέρα ο Αλαντίν κι η μητέρα του δε χρειαζόταν ν’ ανησυχούν για τίποτα.

Το παλάτι του ΣουλτάνουΤο παλάτι του Σουλτάνου

Ο Αλαντίν, που είχε στο μεταξύ ερωτευθεί την κόρη του Σουλτάνου, πήγε στο παλάτι για να ζητήσει το χέρι της. Ο Σουλτάνος του είπε τότε πως, αν μπορούσε να χτίσει ένα ολόκληρο παλάτι μέσα σε μια μονάχα μέρα, θα του έδινε το χέρι της κόρης του. Το τζίνι έχτισε το παλάτι κι ο Αλαντίν πήγε να ζήσει εκεί με την πριγκίπισσα.

Ο κακός μάγος, όμως, ξαναγύρισε, αποφασισμένος να βρει το μαγικό λυχνάρι. Παρουσιάστηκε στο παλάτι σαν ζητιάνος και κατάφερε την πριγκίπισσα να του δώσει το λυχνάρι. Κύριος τώρα του λυχναριού, ο κακός μάγος διέταξε το τζίνι να πάρει το παλάτι και την πριγκίπισσα και να τα φέρει στα λημέρια του. Ο Αλαντίν, όμως, με βοηθό του το τζίνι του δαχτυλιδιού, πήγε στο παλάτι και με μια δυνατή κλοτσιά πέταξε τον κακό μάγο έξω απ’ το παράθυρο. Τότε, το παλάτι ξαναγύρισε στη θέση του κι ο Αλαντίν ξαναβρήκε την αγαπημένη του γυναίκα. Από τότε οι δυο τους δε χώρισαν ποτέ κι έζησαν για πάντα ευτυχισμένοι.



Μια φορά κι έναν καιρό, σε μια ήσυχη πόλη έξω από την Γαλλία, ζούσε η Ρενέ, ένα όμορφο κορίτσι γύρω στα 12, μαζί με την οικογένεια της.

Τα μάγουλα της ήταν πάντοτε ροδοκόκκινα, τα μάτια της ζωηρά και γεμάτα έκφραση, ολόγλυκο το χαμόγελο της και κατακόκκινα σαν παχνιασμένα τριαντάφυλλα τα μαλλιά της.

Ήταν ένα καλοσυνάτο κορίτσι, γεμάτο ζωντάνια που αγαπούσε πολύ το σχολείο, τους γονείς της, τους φίλους της, όμως είχε δύο ελαττώματα: Ήταν αρκετά ντροπαλή και είχε αλλεργία στην σοκολάτα. Αν το σκεφτεί κανείς, δεν πρόκειται δα και για κάτι σοβαρό, όμως στην πορεία αυτά θα ήταν δύο βασικά εμπόδια για την μικρή μας ηρωίδα.

Η ιστορία άρχισε μια ηλιόλουστη μέρα όπου η Ρενέ πήγαινε μαζί την φίλη της την Χλόη, στο σχολείο. Περπατούσαν βιαστικά γιατί η ώρα είχε περάσει, και θα έφταναν ακριβώς την ώρα που χτυπούσε το κουδούνι όταν η Ρενέ διαπίστωσε πανικόβλητη πως ξέχασε το τετράδιο των μαθηματικών στο σπίτι.

- "Δεν το πιστεύω!" αναφώνησε καθώς έψαχνε μανιασμένα μέσα στην τσάντα της για να βρει ένα λαστιχάκι για τα μαλλιά. "Νομίζω ξέχασα το τετράδιο των μαθηματικών στο σπίτι μου".

- "Εντάξει δεν πειράζει τώρα, κάνε γρήγορα γιατί θα αργήσουμε", της είπε η φίλη της.

- "Μα τι λες, δεν γίνεται να πάω στο σχολείο χωρίς αυτό", της απάντησε. "Εχθές το βράδυ ξενύχτησα για να λύσω αυτές τις καταραμένες ασκήσεις. Θα γυρίσω πίσω να το πάρω".

- "Δεν θα προλάβεις Ρενέ, ήδη έχουμε αργήσει πάρα πολύ, αλλά ξέχασα εσύ είσαι το σπασικλάκι της παρέας, θα πεθάνεις από την ντροπή έτσι και πεις στο καθηγητή ότι το ξέχασες", της είπε κρυφογελώντας η φίλη της.

- "Παγώσαμε από τα αστεία σου. Πάω να το πάρω, σε παρακαλώ κάλυψε με", αποκρίθηκε η Ρενέ.

Έτσι λοιπόν η Ρενέ έτρεξε σαν τον άνεμο προς το σπίτι της για να πάρει το τετράδιο. Στον δρόμο, και ενώ έτρεχε, κοίταξε στιγμιαία προς το απέναντι πεζοδρόμιο και τα μάτια της αμέσως γούρλωσαν κατάπληκτα. Εστίασε περισσότερο από δυο φορές για να σιγουρευτεί, τόσο που φαινόταν σαν τυφλή.

Ο Τσαρλς Μάρτιν, ο παιδικός της φίλος, που είχε να τον δει εδώ και 3 χρόνια ήταν εκεί. Έκαναν τόσο πολλή παρέα, ήταν πραγματικά σαν αδέρφια. Μεγάλωσαν μαζί αφού οι δυο οικογένειες έκαναν πολύ παρέα μεταξύ τους, αλλά έτσι απρόσμενα μια μέρα όλα γκρεμίστηκαν όταν ο Τσαρλς της ανακοίνωσε πως θα μετακομίσουν σε μια άλλη μακρινή χώρα. Η στεναχώρια της τότε ήταν απερίγραπτη, είχε κλειστεί στο δωμάτιο της για μια ολόκληρη εβδομάδα και έκλαιγε χωρίς να μιλήσει σε κανέναν. Ο Τσαρλς, ήταν και αυτός πολύ στεναχωρημένος τότε ,όμως από την μέρα που έφυγε δεν έστειλε στην Ρενέ ούτε ένα γράμμα. Δεν επικοινώνησε ποτέ ξανά μαζί της , παρότι η ίδια προσπάθησε να τον βρει. Η Ρενέ ποτέ δεν κατάλαβε γιατί της είχε συμπεριφερθεί με αυτόν τον τρόπο και αν και ήταν πολύ πληγωμένη σταμάτησε μετά από καιρό κάθε προσπάθεια και συνέχισε την καθημερινότητα της κάνοντας καινούργιους φίλους. Μια φορά μόνο, αφού είχε βρει κρυφά στην ατζέντα του μπαμπά της το καινούργιο νούμερο τηλεφώνου της οικογένειας του Τσαρλς, τον κάλεσε και όταν εκείνος απάντησε με εκείνη την χαρακτηριστική παιδική φωνή που η Ρενέ γνώριζε τόσο καλά από τις αμέτρητες φορές που είχαν παίξει κουκλοθέατρο, το έκλεισε αμέσως από ντροπή. Δεν ήξερε τι να του πει. Τα είχε χάσει.

Τώρα στεκόταν ακριβώς απέναντι της στην άκρη του πεζοδρομίου και κοιτούσε  προς τον δρόμο σαν κάτι να περίμενε. Η Ρενέ πανικοβλήθηκε, συνέχισε να τρέχει με όλη της την δύναμη κάπως περίεργα και αμήχανα. Διάφορες σκέψεις τριγύριζαν στο μυαλό της και πολλά ερωτήματα αμέσως την βασάνισαν: Τι μπορεί να έκανε εδώ ο Τσαρλς; Γιατί είχε εξαφανιστεί εδώ και 3 ολόκληρα χρόνια; Άραγε είναι καλά στην υγεία του; Του αρέσει άραγε ακόμα να φτιάχνει γλυκά και να παίζει βιντεοπαιχνίδια όπως τότε; Γιατί είμαι τόσο δειλή που δεν έτρεξα αμέσως προς το μέρος του; Ένα άγχος την κυρίευσε. Είχε φτάσει ήδη στο σπίτι της και κοντοστάθηκε για λίγο απέξω. Σκέφτηκε ότι δεν θα έλεγε τίποτα στους γονείς της για αυτή την παράξενη συνάντηση. Μπήκε σαν σίφουνας στο σπίτι, έτρεξε αμέσως προς το δωμάτιο της, πήρε το τετράδιο εξήγησε σε κλάσματα δευτερολέπτου στους γονείς της γιατί γύρισε και αμέσως μετά έφυγε πίσω για το σχολείο.

Πήγε από τον ίδιο δρόμο, αλλά αυτή την φορά περπατούσε αργά αργά σαν μυστικός πράκτορας που έπρεπε να εξιχνιάσει κάποιο έγκλημα. Περνούσε πίσω από τις φυλλωσιές των δένδρων, και κρυφοκοιτούσε κάθε λίγο και λιγάκι για τον Τσαρλς. Μέχρι να φτάσει στο σχολείο δεν τον είχε δει πουθενά. Μπήκε αναστατωμένη μέσα στην τάξη και όλοι την χειροκρότησαν λες και είχε κερδίσει κάποιο πολύ σημαντικό βραβείο.

- "Πέρασε μέσα Ρενέ", είπε ο καθηγητής Καρλ κοιτώντας την Ρενέ με ένα βλέμμα γεμάτο γλυκύτητα. "Σου αξίζουν πολλά συγχαρητήρια για αυτό που έκανες. Σπανίζει η ανθρωπιά στις μέρες μας. Κάθισε στην θέση σου".

Ο δάσκαλος καλωσόρισε τη Ρενέ στην τάξηΟ δάσκαλος καλωσόρισε τη Ρενέ στην τάξη

Η Ρενέ είχε ένα ύφος γεμάτο απορία. Έμοιαζε με πρόβατο έτοιμο για σφαγή. Αμέσως κοίταξε την φίλη της, η οποία της έκλεισε το μάτι και είχε ένα βλέμμα γεμάτο υπονοούμενα. Κατάλαβε αμέσως, πως η Χλόη είχε σκαρφιστεί κάποια ιστορία για να δικαιολογήσει την απουσία της. Χωρίς να πει τίποτα κάθισε στην θέση της και μετρούσε μέχρι και τα δευτερόλεπτα για να χτυπήσει το κουδούνι. Όταν βγήκαν για διάλειμμα και αφού δέχθηκε μερικούς επαίνους ακόμα για το άγνωστο επίτευγμα της έτρεξε προς το μέρος της φίλης της.

- "Μα καλά! Τι ήταν πια αυτό το τρομερό κατόρθωμα μου που όλοι με αντιμετωπίζουν σαν την μητέρα Τερέζα;", αναρωτήθηκε η Ρενέ.

- "Έπρεπε να σκαρφιστώ κάτι πειστικό. Έτσι λοιπόν είπα σε όλους ότι ενώ ερχόμασταν για το σχολείο βοήθησες μια ηλικιωμένη κυρία η οποία είχε πέσει στον δρόμο και χρειαζόταν βοήθεια. Μετά, ότι κάλεσες τον γιατρό και περίμενες μαζί της μέχρι να έρθει, στέλνοντας εμένα στο σχολείο για να μην ανησυχήσει ο καθηγητής και μας ψάχνει. Ε; Τι έχεις να πεις; δικαιολογείται το 19 που έχω στην έκθεση νομίζω", είπε χαριτολογώντας η φίλη της Ρενέ.

- "Που το σκέφτηκες όλο αυτό; Σε παραδέχομαι και σε ευχαριστώ πολύ που με κάλυψες. Έχω να σου πω όμως κάτι πολύ σημαντικό και έχουμε λίγο χρόνο μέχρι να ξαναχτυπήσει το κουδούνι".

Αφού η Ρενέ διηγήθηκε στην φίλη της την περιπέτεια που πέρασε, μπήκαν ξανά στην τάξη για μάθημα, προσπαθώντας να σκεφτούν μια λύση για τον μυστηριώδη Τσαρλς. Τότε ο καθηγητής Καρλ, τους έβγαλε από την δύσκολη θέση, και είπε:

- "Στα πλαίσια του μαθήματος της τεχνολογίας, θα χωριστούμε σε δύο ομάδες και θα πραγματοποιήσουμε δύο επισκέψεις. Η μια ομάδα θα επισκεφθεί το μουσείο σοκολάτας ούτως ώστε να δει την διαδικασία της παραγωγής, και η άλλη ομάδα θα επισκεφθεί το εργοστάσιο παραγωγής ενδυμάτων για να θαυμάσει το πως φθάνουν στα χέρια μας τα κάθε λογής ρουχαλάκια που έχουμε στις ντουλάπες μας", είπε γελώντας ο καθηγητής.

Τα βλέμματα της Ρενέ και της φίλης της διασταυρώθηκαν αμέσως. Με ένα νεύμα όλο παρακάλια η Ρενέ, έδειχνε ξεκάθαρα στην φίλη της την προτίμηση της στο μουσείο παραγωγής ενδυμάτων. Και μόνο που σκεφτόταν όλα αυτά τα βουνά από σοκολάτα τα οποία ορμητικά θα την προκαλούσαν να δοκιμάσει έστω και λίγο, τα λαχταριστά παγωτά με γεύση σοκολάτας, τα κρουασάν με γεύση πραλίνας, σπιτάκια από μπισκότα σοκολάτας, τους φίλους της που θα της έκαναν πλάκα και χωρίς καν να βλέπει θα την πασάλειφαν σίγουρα με κάποιας λογής σοκολάτα... σοκολάτα, σοκολάτα, σοκολάτα παντού! Την έλουσε κρύος ιδρώτας.

- "Αυτή η καταραμένη αλλεργία. Δεν γινόταν να έχω αλλεργία στο αβοκάντο; Στην μοβ γλυκοπατάτα; Ή έστω στο καρότο;", σκεφτόταν. "Χωρίς σοκολάτα δεν ζεις". Δεν θυμάται καν να την γεύεται ποτέ, γιατί οι γονείς της είχαν πει πως έχει αλλεργία από μωρό. Και μάλλον δεν θα την γευτεί ποτέ. Οι γονείς της άλλωστε την είχαν τρομοκρατήσει τόσο από όταν ήταν πιο μικρή που της έλεγαν πως αν φάει σοκολάτα θα την καταπιεί ολόκληρη ένας μεγάλος δράκος.

Η Ρενέ πίστευε ότι αν φάει σοκολάτα θα την καταπιεί ένας δράκοςΗ Ρενέ πίστευε ότι αν φάει σοκολάτα θα την καταπιεί ένας δράκος

Ο καθηγητής συνέχισε τότε και είπε:

- "Για την ομάδα που θα επιλέξει το μουσείο σοκολάτας, την περιμένει μια έκπληξη. Θα συναντήσει εκεί έναν από τους μεγαλύτερους ζαχαροπλάστες του κόσμου, τον βασιλιά της σοκολάτας, τον κύριο Άνταμ Μάρτιν. Θα έχετε την ευκαιρία να μιλήσετε μαζί του και να του εκφράσετε τις απορίες σας στο τέλος της ξενάγησης σας. Είναι μια μοναδική ευκαιρία για εσάς παιδιά, άλλοι δίνουν μια περιουσία για μια ολιγόλεπτη συνάντηση μαζί του και εσείς θα έχετε την ευκαιρία να μείνετε μαζί του αρκετές ώρες".

Η Ρενέ μπορεί να είχε γύρω στους χίλιους παλμούς το λεπτό. Νόμιζε πως δεν άκουσε καλά. Αμέσως κοίταξε την φίλη της για να το διαπιστώσει. Είχε και εκείνη το ίδιο βλέμμα με εκείνη όταν μπήκε στην τάξη και δέχθηκε τα χειροκροτήματα των συμμαθητών της. Ο Άνταμ Μάρτιν, ο πατέρας του Τσαρλς ήταν ένας από τους καλύτερους ζαχαροπλάστες του κόσμου; Δεν μπορούσε να το πιστέψει. Η μοίρα μάλλον της έκανε κάποιο πολύ κακόγουστο αστείο. Η ντροπή της, την κυρίευσε. Δεν υπήρχε περίπτωση να πάει στο μουσείο σοκολάτας και να περάσει μάλιστα τόσες ώρες μαζί με τον πατέρα του Τσαρλς.

Ο καθηγητής ήδη εξηγούσε στα παιδιά τις εκπλήξεις που θα συναντούσαν στο εργοστάσιο παραγωγής ενδυμάτων. Η Ρενέ ούτε που έδινε προσοχή. Σκεφτόταν το όνομα που άκουσε και τι κρυβόταν πίσω από όλο αυτό. Τώρα δεν ήταν μόνο η αλλεργία που την σταματούσε. Το κουδούνι χτύπησε και ο καθηγητής τους έδωσε διορία μέχρι να ξαναμπούν στις τάξεις, για να αποφασίσουν.

Η Ρενέ έτρεξε προς το μέρος της φίλης της.

- "Είναι μεγάλη ευκαιρία μην το σκέφτεσαι. Δεν θα μπορέσουμε αλλιώς να μάθουμε για τον Τσαρλς. Ίσως βλέποντας τον πατέρα του, μπορέσουμε να μάθουμε και για τον ίδιο", είπε όλο θάρρος η Χλόη.

- "Μα και με την αλλεργία μου τι θα κάνω; Επίσης ντρέπομαι φριχτά. Δεν νομίζω να καταφέρω να πλησιάσω τον πατέρα του Τσαρλς και να του μιλήσω", αποκρίθηκε η Ρενέ.

- "Σταμάτα να ντρέπεσαι για το παραμικρό Ρενέ. Σκέψου το καλά. Ήταν ο καλύτερος σου φίλος και όταν τον έχασες είχες πληγωθεί πολύ. Δεν θέλεις να μάθεις γιατί έφυγε; Πρέπει κάποια στιγμή να πάρεις τις εξηγήσεις που θέλεις", την προέτρεψε η φίλη της.

Η δύναμη της φιλίας αυτή την φορά νίκησε την Ρενέ. Αποφάσισε να ακούσει την φίλη της και να επισκεφθούν το μουσείο σοκολάτας. Ίσως και να είχε δίκιο, σκέφτηκε. Ήταν ο μόνος τρόπος για να μάθει την αλήθεια.

Την επόμενη μέρα, η Ρενέ και κάποιοι από τους συμμαθητές της ξεκίνησαν μαζί με τον καθηγητή Καρλ για την επίσκεψη στο μουσείο σοκολάτας. Η Ρενέ δεν είχε κλείσει μάτι όλη την νύχτα από το άγχος της.  Ήταν τόσο ανυπόμονη να μάθει την αλήθεια.

Μπαίνοντας στο μουσείο, η μυρωδιά της φρέσκιας σοκολάτας γάλακτος ήρθε αμέσως στα ρουθούνια της Ρενέ. Προχώρησαν στον μεγάλο προθάλαμο που είχε, και περίμεναν με αγωνία να έρθει ο Άνταμ Μάρτιν.

Η μυρωδιά της φρέσκιας ζεστής σοκολάτας κυρίευσε τη ΡενέΗ μυρωδιά της φρέσκιας ζεστής σοκολάτας κυρίευσε τη Ρενέ

Όταν τον είδε από την γωνία να έρχεται, θυμήθηκε τα παιδικά της χρόνια με τον Τσαρλς, που όταν έπαιζαν στο δωμάτιο του εκείνος πάντα ερχόταν και τους έφερνε κάτι να γευματίσουν, είτε κάποιο μικρό γλύκισμα είτε κάτι άλλο. Τώρα κρατούσε έναν μεγάλο δίσκο με σοκολατάκια. Αφού τους κέρασε, πλησίασε τα παιδιά γεμάτος καλοσύνη και τους καλώς όρισε στο μουσείο. Η Ρενέ δεν είχε πάρει το βλέμμα της από το πάτωμα. Δεν τολμούσε να τον κοιτάξει στα μάτια, θαρρείς και είχε κάνει κάποια πράξη για την οποία θα έπρεπε να ντρέπεται. Αφού είδαν τα στάδια παραγωγής της σοκολάτας, και χάζεψαν κάποιες άλλες αίθουσες, προχώρησαν σε έναν άλλον χώρο πολύ όμορφα διακοσμημένο με κάθε λογής στολίδι, από μπισκοτένια σπιτάκια μέχρι ζαχαρωτά μπαστουνάκια. Εκεί ο κύριος Μάρτιν κοντοστάθηκε και τους προσέφερε να δοκιμάσουν μια ξεχωριστή σοκολάτα. Έδωσε στον καθένα από μία και τους έβαλε να παραταχθούν σε μια σειρά. Εκείνος, κρατούσε ένα μεγάλο τετράδιο με μια χρυσή πένα στην οποία όπως τους ενημέρωσε θα σημείωνε τις αντιδράσεις τους με το που δάγκωναν το πρώτο κομμάτι. Επίθετα όπως: μοναδική, ανεπανάληπτη, λαχταριστή, γευστική ηχούσαν ήδη από τις πρώτες δαγκωνιές. Η Ρενέ πανικόβλητη δεν ήξερε τι να κάνει. Αν δοκίμαζε, θα γινόταν ρεζίλι αφού αμέσως θα γέμιζε σπυράκια και θα κοκκίνιζε σαν τον αυγουστιάτικο ήλιο. Από την άλλη αν δεν δοκίμαζε, θα έφερνε σε δύσκολη θέση τον κύριο Μάρτιν και επίσης ντρεπόταν να πει στους συμμαθητές της για την αλλεργία. Ήδη κάποιοι την κορόιδευαν που ήταν τόσο ντροπαλή.

- "Θα δοκιμάσω!", αποφάσισε. "Εξάλλου ένα μικρό κομματάκι δεν θα μου κάνει μεγάλο κακό. Το πολύ πολύ να βγάλω μικρά σπυράκια. Μικρό κομμάτι, μικρό σπυράκι" σκέφτηκε αθώα η Ρενέ.

Όταν ήρθε η σειρά της, την είχε λούσει κρύος ιδρώτας. Διστακτικά την πήρε στο χέρι της και έτρεμε σαν το ψάρι. Δεν είχε έρθει ποτέ αντιμέτωπη με την σοκολάτα, αλλά τώρα είχε έρθει η ώρα. Άνοιξε το στόμα της  και χωρίς να το σκεφτεί και πολύ την μάσησε. Η γεύση της σοκολάτας την ξύπνησε αμέσως. Ασυναίσθητα κοίταξε γύρω της μήπως πεταχτεί από πουθενά κανένας δράκος και της επιτεθεί, όπως την είχαν πληροφορήσει άλλωστε οι γονείς της. Μάταια. Τίποτα απολύτως δεν έγινε. Η σοκολάτα ήταν τόσο απολαυστική και γλυκιά. Έφαγε πολύ περισσότερο από ότι έπρεπε και κάθε λεπτό ρωτούσε την φίλη της για το αν εμφάνισε κάποιο σπυράκι ή κοκκινίλα. Είχε περάσει μια ολόκληρη ώρα, η ξενάγηση κόντευε να τελειώσει και εκείνη ήταν μια χαρά.

- "Μπορεί όλο αυτό να ήταν ένα ψέμα", σκέφτηκε. Να ήθελαν απλώς να την τρομοκρατήσουν οι γονείς της με την αλλεργία για να μην τρώει γλυκά όταν μεγαλώσει. Οι γονείς της έτσι κι αλλιώς έτρωγαν πάντα υγιεινά.

Λίγο αργότερα και ενώ η ξενάγηση έφτανε προς το τέλος της, ο Άνταμ Μάρτιν τους είπε πως θα γνωρίσουν τον διάδοχο του μουσείου σοκολατοποιίας, ο οποίος μάλιστα έφτιαξε με τα χεράκια του τις σοκολάτες που μόλις είχαν δοκιμάσει.

Εκεί ήταν που σκοτείνιασαν όλα για την Ρενέ. Θα έβλεπε πάλι τον Τσαρλς από κοντά και ήταν η πιο αμήχανη στιγμή για εκείνη. Μέσα της παρ' όλα αυτά ένιωθε τόσο περήφανη για τον φίλο της που είχε καταφέρει να φτιάξει δικές του σοκολάτες. Πάντα αγαπούσε τα γλυκά και βοηθούσε τον πατέρα του, ήταν το μεράκι του.

Η μεγάλη στιγμή είχε φτάσει, ο Τσαρλς μόλις που φαινόταν από την γωνία, και τώρα κατευθυνόταν προς το μέρος τους. Κρατούσε πολλές σοκολάτες στα χέρια του, τόσες που δεν φαινόταν ο ίδιος. Όταν έφτασε ο Άνταμ Μάρτιν, αφού παρουσίασε τον Τσαρλς, είπε στα παιδιά να δοκιμάσουν και άλλες σοκολάτες. Τα βλέμματα των δυο παιδιών διασταυρώθηκαν αμήχανα. Ο λόγος του κυρίου Μάρτιν διέκοψε αυτή την αμηχανία.

- "Την σοκολάτα αυτή παιδιά όπως βλέπετε την έχει φτιάξει ο γιος μου. Μόνος του δημιούργησε την συνταγή και μόνος του την ονόμασε Ρενέ. Βγαίνει σε 2 γεύσεις, πραλίνα φουντουκιού και φράουλα".

Η Ρενέ χλόμιασε. Η σοκολάτα είχε πάρει το όνομα της και μάλιστα από τον ίδιο τον Τσαρλς. Τι αστείο ήταν αυτό; Τι στο καλό είχε συμβεί;

Τον λόγο πήρε ο Τσαρλς.

- "Την σοκολάτα αυτή την έχω φτιάξει για ένα ξεχωριστό κορίτσι, για την καλύτερη μου φίλη με την οποία έχω χαθεί τα τελευταία χρόνια. Την λένε Ρενέ και έχει αλλεργία στην σοκολάτα από τόσο δα μωρό. Λείποντας κάποια χρόνια από εδώ, ταξίδεψα μαζί με τον πατέρα μου σε διάφορες χώρες του κόσμου και έμαθα και εγώ κοντά σε αυτόν διάφορα μυστικά για την παραγωγή της σοκολάτας. Μου άρεσε πάντα να φτιάχνω γλυκά αλλά και να τα τρώω φυσικά", είπε γελώντας. "Σε ένα ταξίδι μου λοιπόν γνωρίσαμε με τον πατέρα μου έναν ζαχαροπλάστη ξακουστό ο οποίος έφτιαχνε αντι-αλλεργικές σοκολάτες, έτσι τις ονόμαζε. Αμέσως ζήτησα να μάθω τη συνταγή για να μπορέσω να φτιάξω και εγώ τέτοιες σοκολάτες για την φίλη μου που ξέρω ότι θα ήθελε πολύ να δοκιμάσει έστω και μια φορά. Ήταν μια μεγάλη διαδικασία που μου πήρε πολύ καιρό αλλά τελικά τα κατάφερα. Και να λοιπόν οι σοκολάτες λαχταριστές μπροστά σας".

Οι αλλεργικές σοκολάτες του ΤσαρλςΟι αλλεργικές σοκολάτες του Τσαρλς

Η Ρενέ ζήτησε από την φίλη της να την τσιμπήσει, νόμιζε πως ονειρευόταν. Αυτή την εξέλιξη δεν την είχε υπολογίσει. Κοίταξε τον Τσαρλς και εκείνος της χαμογέλασε. Αμέσως οι συμμαθητές της, άρχισαν να την κοιτούν και γελούσαν που η ίδια είχε το ίδιο όνομα με την σοκολάτα. Ευτυχώς δεν κράτησε για πολύ, γιατί όλοι είχαν απορροφηθεί με τις γευστικές σοκολάτες.

Ο Τσαρλς τότε την πλησίασε και με ένα βλέμμα γεμάτο γλυκύτητα και νοσταλγία για τα χρόνια που πέρασαν μαζί ως φίλοι της είπε:

- "Τι έχεις να πεις για όλα αυτά";

- "Δεν έχω λόγια Τσαρλς", αποκρίθηκε η Ρενέ. "Είναι τόσο ξαφνικό όλο αυτό που έγινε. Έχεις να μου δώσεις πολλές εξηγήσεις".

Αφού ο καθηγητής Καρλ έδωσε στα παιδιά την άδεια να περιηγηθούν λίγο μόνοι τους στους χώρους του μουσείου, η Ρενέ και ο Τσαρλς κάθισαν για λίγο σε ένα σοκολατένιο παγκάκι στην είσοδο του μουσείου για να μιλήσουν. Μαζί τους κάθισε και η φίλη της Ρενέ.

- "Ώστε εσύ είσαι λοιπόν ο περιβόητος Τσαρλς", είπε η Χλόη κοιτώντας τον επίμονα.

- "Ναι εγώ! Ντρέπεσαι φαντάζομαι για μένα, που άφησα τρία χρόνια την φίλη μου χωρίς να επικοινωνήσω μαζί της ε"; αποκρίθηκε εκείνος.

- "Τσαρλς! Που ήσουν τόσο καιρό; Τόσα χρόνια ξέρεις πόσο στεναχωρημένη ήμουν; Ούτε ένα τηλέφωνο δεν με πήρες", είπε λυπημένη η Ρενέ.

- "Έχεις δίκιο αλλά όχι όλο με το μέρος σου. Οι γονείς μου επέλεξαν, τότε αν θυμάσαι να φύγουμε και να ζήσουμε κάπου αλλού. Εγώ στεναχωρήθηκα πολύ τότε όμως δεν μπορούσα να το αλλάξω, ήμουν πολύ μικρός. Όταν έφυγα, πράγματι έκανα λάθος που δεν επικοινώνησα για ένα διάστημα μαζί σου όμως όλη μέρα έτρεχα με τον πατέρα μου σε εργοστάσια παραγωγής, κάναμε συναντήσεις με σπουδαίους ζαχαροπλάστες και δεν σκεφτόμουν τίποτα άλλο. Στην αρχή δυσκολεύτηκα αλλά μετά μου άρεσε πολύ, άλλωστε αυτό ήταν που πάντα ήθελα να κάνω. Να φτιάχνω γλυκά και να παίζω βιντεοπαιχνίδια", είπε γελώντας ο Τσαρλς. "Όταν κατάλαβα το λάθος μου ήθελα να επανορθώσω, προσπαθώντας να βρω μια λύση για την αλλεργία σου και να σε κάνω και εγώ να γλυκαθείς, αφού πρώτα σε είχα πικράνει. Άργησα λίγο αλλά τελικά τα κατάφερα. Και να που είμαι πάλι πίσω".

Η καρδιά της Ρενέ δεν μπορούσε να μην τον συγχωρέσει. Άλλωστε όλη αυτή η γλύκα που χαρακτήριζε την σημερινή ημέρα είχε καταφέρει να μαλακώσει και την δική της καρδιά. Τον αγκάλιασε και αμέσως του είπε:

- "Χάθηκε ο κόσμος δηλαδή αν φτιάχνατε με τον πατέρα σου ένα μουσείο βανίλιας που μου αρέσει και τόσο πολύ";

Όλοι μαζί γέλασαν. Η Ρενέ ευχαρίστησε τον Τσαρλς για την πράξη του. Ήταν ένας πραγματικός φίλος και οι πραγματικοί φίλοι όσα χρόνια και αν περάσουν μένουν αναλλοίωτοι όταν αγαπιούνται πραγματικά. Ο Τσαρλς από τότε, έμεινε για πάντα κοντά της και εντάχθηκε αμέσως στις παρέες της και στην καθημερινότητα της. Μάλιστα κοντά του και κοντά στους φίλους της, έμαθε να μην είναι τόσο ντροπαλή, τρώγοντας πια όσες περισσότερες σοκολάτες μπορούσε.

Και έζησαν αυτοί καλά και εμείς καλύτερα….



Σ' ένα ολόλευκο σοκάκι της Αμοργού, ο κύριος Ζήσης έδινε κάθε βράδυ χαρά σ’ όλους τους περαστικούς και, κυρίως, στα παιδιά. Μπροστά απ’ τα ασβεστωμένα σπίτια με τα μπλε και πράσινα παράθυρα και τις αυλές με τις φούξια μπουκαμβίλιες, έστηνε το μικρό του "μαγαζάκι"!

Μια μικρή καρέκλα με ψάθα για να κάθεται κι ένα γαλάζιο μεταλλικό τραπεζάκι για να βάζει πάνω του τον "Άι Νικόλα", τον "Άι Σώστη", τον "Αβύθιστο" και όλα τα υπέροχα ξύλινα καραβάκια που με τόση αγάπη και μεράκι έφτιαχνε. Δίπλα του ένα μικρό ραδιόφωνο που όταν έπαιζε το

    «Άσπρα καράβια τα όνειρά μας
    για κάποιο ρόδινο γιαλό…|
    θα κόβουν δρόμο κι έναν δρόμο,
    μυριστικό κι ευωδιαστό,...»

τραγουδούσε κι άστραφταν τα μάτια του!

Ο πατέρας του ήταν ξυλογλύπτης και δίπλα του είχε μάθει να δίνει μορφή σε κάθε ξύλο που έπιανε στα χέρια του. Δεν μπορούσε να ξεχάσει την πρώτη μέρα που είχε αρχίσει να σκαλίζει και ο ίδιος πάνω σ’ ένα κομμάτι φλαμούρι. Αυτό είναι το πιο μαλακό ξύλο, Ζήση, του έλεγε ο πατέρας του. Θα σε βοηθήσει πολύ στα πρώτα σου μαθήματα.

Η μεγάλη του αγάπη για τη θάλασσα και τα ταξίδια, κι ας μην είχε κάνει πολλά στη ζωή του, τον οδήγησαν στα ξύλινα καράβια, που το καθένα τους είχε να πει μια ξεχωριστή ιστορία. Ο "Αβύθιστος" για παράδειγμα, δεν λογάριαζε από φουρτούνες και όποιος ταξίδευε μ’ αυτόν έφτανε στα πιο μακρινά μέρη του κόσμου!

Οι ιστορίες του κυρίου Ζήση έγιναν γρήγορα γνωστές σε όλο το νησί και πολλοί τουρίστες περνούσαν απ’ το "μαγαζάκι" του για ν’ αγοράσουν ένα καράβι και ν’ ακούσουν την περιπέτειά του. Κάθε βράδυ δεκάδες παιδιά μαζεύονταν γύρω του και περίμεναν με λαχτάρα να τους ταξιδέψει σε μέρη μακρινά.

Στις αφηγήσεις του άκουγες ιστορίες για πειρατές, γοργόνες, γλάρους που μιλούσαν, νησιά που είχαν σχήμα ιππόκαμπου, καρδιάς, καρότου, σελήνης, ακόμη και χαμόγελου! Και σ’ όλα αυτά έφτανε κανείς με το καράβι που έπαιρνε απ’ τον κύριο Ζήση! Το δικό του καράβι! Τα γέλια των παιδιών αντηχούσαν σ’ όλο το νησί, και μαζί τους γινόταν και ο ίδιος πάλι παιδί!

Σαν ερχόταν όμως η ώρα να μαζέψει το τραπεζάκι του, την καρέκλα και τα καράβια που του απέμεναν κάθε βράδυ, το πρόσωπό του άλλαζε όψη. Γινόταν άλλος άνθρωπος. Άνοιγε την πόρτα του σπιτιού του με σκυμμένο το κεφάλι, βγάζοντας έναν βαθύ αναστεναγμό!

Ο κύριος Ζήσης δεν έκανε ποτέ του δική του οικογένεια και αυτό τον πλήγωνε πολύ. Η μόνη του συντροφιά τα καράβια του. Τα κοιτούσε και τα ρωτούσε ψιθυριστά:

    «Πάμε ταξίδια μακρινά
    να διώξω την άγρια μοναξιά;»,

και ένα δάκρυ κυλούσε απ’ τα μάτια του.

Οι λιγοστοί συγγενείς που του είχαν απομείνει δε ζούσαν στο νησί και το χειρότερο απ’ όλα ήταν ότι τον θυμόντουσαν κάθε φορά που ήθελαν να κάνουν διακοπές εκεί. Το χειμώνα πάλι τα πράγματα ήταν χειρότερα. Η κακοκαιρία δεν του επέτρεπε να βγαίνει στα σοκάκια και να πουλάει τα καράβια του. Εξάλλου οι τουρίστες ήταν ελάχιστοι την εποχή αυτή. Και οι ώρες μοναξιάς ατελείωτες.

Ένα βράδυ γυρνώντας στο σπίτι του δεν είχε όρεξη ούτε να φάει. Ως πότε θα έχω τη δύναμη να βγαίνω έξω και να πουλάω καράβια; είπε στον εαυτό του. Ως πότε θα μπορώ να βλέπω τα χαμογελαστά πρόσωπα των παιδιών; Ας χτυπούσε κάποιος την πόρτα μου για λίγη συντροφιά! Ας είχα κάποιον να περιμένω κι ας μην είχα φαΐ να φάω, είπε και ξάπλωσε στο κρεβάτι του κλαίγοντας σαν μικρό παιδί.

Το πρωί ξύπνησε και το μαξιλάρι του ήταν ακόμη νωπό απ’ τα δάκρυά του. Έριξε λίγο νερό στο πρόσωπό του, άλλαξε ρούχα και ξεκίνησε για την παραλία. Εκεί μάζευε ό,τι ξύλο έβρισκε, για να το μεταμορφώσει αργότερα σ’ ένα όμορφο καράβι.

Καθώς έψαχνε φορώντας το μεγάλο ψάθινο καπέλο του, κλώτσησε ξαφνικά χωρίς να το θέλει κάτι που έμοιαζε με βιβλίο. Έσκυψε όλο περιέργεια και το πήρε στα χέρια του. Είχε σκληρό εξώφυλλο με ροζ καρδούλες επάνω. Κάποιο κορίτσι θα το ξέχασε, είπε.

Γύρισε την πρώτη σελίδα...

    Αγαπημένο μου ημερολόγιο,

    μόλις τελειώσαμε με την μετακόμιση. Η μαμά και ο μπαμπάς είναι ενθουσιασμένοι. Πάντα ονειρεύονταν να φύγουν μακριά από την Αθήνα και να ζήσουν στο νησί όπου γνωρίστηκαν για πρώτη φορά. Δε λέω, είναι όμορφα εδώ και το σπίτι μας είναι ξεχωριστό. Δεν μοιάζει καθόλου με το διαμέρισμα της Αθήνας. Εδώ έχουμε και αυλή. Όμως τι να την κάνω, αφού όλοι μου οι φίλοι είναι μακριά; Νιώθω πολύ μόνη! Πότε θα ξαναδώ την κολλητή μου; Η μαμά και ο μπαμπάς λένε πως σύντομα θ’ αποκτήσω καινούριους φίλους στο νησί. Δεν θέλω! Θέλω να γυρίσω πίσω! Νιώθω μόνη, μόνη, μόνη!

Ένας κόμπος στάθηκε στο λαιμό του κυρίου Ζήση και τίποτα δεν μπορούσε να τον λύσει. Ξαφνικά η δική του μοναξιά σαν να έγινε ένα με τη μοναξιά του κοριτσιού! Πρέπει να τη βρω, είπε κρατώντας σφιχτά το ημερολόγιο στα χέρια του.

Εκείνο το βράδυ βιαζόταν πολύ να βγει στο σοκάκι του. Στο μυαλό του είχε συνεχώς τα λόγια του ημερολογίου.

Έστησε το τραπεζάκι του, τα καινούρια του καράβια, και δίπλα τους ακριβώς τοποθέτησε το ημερολόγιο. Αν περάσει από εδώ, δεν μπορεί θα το δει, σκέφτηκε.

Οι ώρες περνούσαν και ο κύριος Ζήσης πουλούσε όπως κάθε βράδυ τα καράβια του, λέγοντας τις δικές του ιστορίες. Το βλέμμα του όμως ήταν ανήσυχο και όσο η ώρα προχωρούσε, φανέρωνε όλο και περισσότερο την απογοήτευσή του.

Αργά το βράδυ, καθώς ήταν έτοιμος να μαζέψει τα πράγματά του, μια οικογένεια πέρασε από μπροστά του χωρίς να του δώσει ιδιαίτερη σημασία. Μονάχα το κορίτσι κοντοστάθηκε για μερικά δευτερόλεπτα και μετά συνέχισε να περπατά.

- Περίεργο, είπε. Μου φάνηκε πως είδα το ημερολόγιό μου πάνω στο τραπεζάκι του κυρίου με τα καράβια.

- Δε γίνεται παιδί μου αυτό! Απάντησαν με σιγουριά οι γονείς. Τι δουλειά έχει ο κύριος Ζήσης με το ημερολόγιό σου;

- Μα πώς τον ξέρετε; ρώτησε με απορία εκείνη.

- Ο γιος της σπιτονοικοκυράς μας πηγαίνει κάθε βράδυ και ακούει τις ιστορίες του για τα καράβια που φτιάχνει. Αν θέλεις, μπορούμε να πάμε και εμείς κάποιο βράδυ.

- Θέλω να πάμε αύριο, απάντησε με ανυπομονησία εκείνη.

Η νύχτα πέρασε για άλλη μια φορά γεμάτη μοναξιά για τον κύριο Ζήση και γλυκιά προσμονή για το κορίτσι.

Την επόμενη μέρα εκείνος έκανε μια βόλτα στην παραλία για να βρει καινούρια ξύλα. Οι ώρες περνούσαν ασυνήθιστα αργά ή μήπως έτσι του φαινόταν; Δεν πρέπει οι άνθρωποι να νιώθουν μόνοι, είπε και έβγαλε πάλι έναν βαθύ αναστεναγμό!

Σαν ήρθε το βράδυ, πήρε τη θέση του στο σοκάκι και άρχισε να στήνει τα καράβια του στο τραπέζι.

-Συγγνώμη... Ακούστηκε μια κοριτσίστικη φωνή.

Ο κύριος Ζήσης σήκωσε το κεφάλι του από τη βαλίτσα του και αντίκρισε ένα κορίτσι με μακριά μαύρα μαλλιά και βλέμμα διστακτικό. Αμέσως κατάλαβε ότι ήταν εκείνη.

- Δικό σου είναι; τη ρώτησε δείχνοντας το ημερολόγιο.

- Ναι! Απάντησε εκείνη με έκπληξη.

- Το βρήκα στην παραλία και ήλπιζα πως θα το έβλεπες κάποια στιγμή εδώ.

- Ευχαριστώ πολύ!

- Θα μείνεις ν’ ακούσεις τις ιστορίες μου;

- Ναι, το θέλω πολύ! είπε το κορίτσι με ενθουσιασμό ρίχνοντας μια ματιά στους γονείς της που στέκονταν δίπλα της.

- Ορίστε, της είπε ο κύριος Ζήσης. Αυτό είναι το καράβι σου! Ο καθένας έχει το καράβι του εδώ! Χωρίς αυτό δεν ξεκινάμε τα ταξίδια μας!

Σε λίγο το σοκάκι γέμισε παιδιά και ο κύριος Ζήσης έδωσε τον καλύτερό του εαυτό, προκειμένου να κάνει το κορίτσι να ξεχάσει για λίγο τη μοναξιά του. Και μάλλον τα κατάφερε!

Στο τέλος της βραδιάς έδειχνε γεμάτη ενθουσιασμό το καράβι στους γονείς της.

- Είναι υπέροχο, Μυρτώ! είπαν εκείνοι όλο χαρά που η κόρη τους μετά από πολύ καιρό ήταν ενθουσιασμένη με κάτι στο νησί! Τι θα ’λεγες να πηγαίναμε στο σπίτι του κυρίου Ζήση και να έβλεπες πώς τα φτιάχνει; Ίσως, να μάθεις και εσύ!

- Με μεγάλη μου χαρά! πρόλαβε ν’ απαντήσει εκείνος.

Τι όμορφη ήταν εκείνη η νύχτα για τον κύριο Ζήση!

Χοροπηδώντας πήγαινε σπίτι του!

Από την επόμενη μέρα είχε κάποιον να περιμένει!




- Δεν αντέχω άλλο Μηνά! Πονάνε τα πόδια μου.

- Έλα, μην τα παρατάς Ελένη. Φτάνουμε. Να, δώσε μου το χέρι σου.

Καθώς τα δάχτυλά τους μπλέχτηκαν μεταξύ τους και τα δυο τους χέρια έγιναν ένα, τα πόδια τους δυνάμωσαν και οι καρδιές τους άρχισαν να χτυπούν γρηγορότερα. Στο άλλο χέρι το τσίγκινο τενεκεδάκι, έτοιμο να γεμίσει με μια κουτάλα σούπας ξεροφάσουλα. Πιο πίσω οι μανάδες τους.

Μήνες τώρα η ίδια διαδρομή για μια στάλα φαγητό. Τα εφηβικά κορμιά τους τόσο λεπτά και αδύναμα θαρρείς και σαν φυσήξει θα τα πάρει ο αέρας. Μαζί τους κι άλλοι πολλοί. Κυρίως γυναίκες και παιδιά. Άνθρωποι με σκυμμένες πλάτες, αφανισμένοι από την πείνα, με βλέμμα άτονο. Μόνο τα βλέμματα αυτών των δυο παιδιών σαν συναντιόνταν ζωήρευαν τόσο, που ο χειμώνας γινόταν άνοιξη γύρω τους και χόρταιναν αγάπη. Αυτή η αγάπη τους έκανε αχώριστους χρόνια τώρα, καθώς μεγάλωναν στην ίδια γειτονιά.

Η διαδρομή μέχρι την εκκλησία που πρόσφερε το συσσίτιο φαινόταν ατελείωτη. Μια γυναίκα έπεσε κάτω από την εξάντληση. Θα 'ταν δε θα 'ταν σαράντα χρονών. Τα χαρακτηριστικά της αλλοιωμένα από την πείνα. Κανένας δεν είχε δύναμη να τη βοηθήσει. Η Ελένη έβαλε τα κλάματα. Ο Μηνάς άπλωσε τα χέρια του να την αγκαλιάσει και ήταν σαν ν' απλώθηκαν δυο φτερούγες γύρω της.

- Φοβάμαι Μηνά, είπε εκείνη με αναφιλητά. Αν μας χωρίσει ο πόλεμος;

- Τι είναι αυτά που λες; Τίποτα δεν πρόκειται να μας χωρίσει. Τ΄ ακούς; Τίποτα. Τα μάτια του πετούσαν σπίθες.

- Άντε, πάμε τώρα γιατί από την πολλή πείνα δεν ξέρεις τι λες μου φαίνεται, της είπε χαμογελώντας. Ίσιωσε το γιακά στο κουρελιασμένο πανωφόρι της και σφίγγοντας της το χέρι ακόμη πιο πολύ συνέχισαν να περπατούν.

Από 'κείνη τη στιγμή η Ελένη ξυπνούσε και κοιμόταν με τα λόγια του Μηνά: «Τίποτα δε θα μας χωρίσει. Τίποτα». Και ένιωθε τόσο δυνατή σαν να μην υπήρχε ίχνος πολέμου γύρω της.



Σε ένα μικρό, φτωχικό χωριό ζούσε μια οικογένεια χωρικών. Το σπίτι τους μπορεί να ήταν μικρό και παλιό, είχε όμως πάντοτε μια ζεστασιά που προερχόταν από την αγάπη της οικογένειας. Τα αδέρφια ήταν τόσο αγαπημένα κι όλοι στο χωριό ζήλευαν την σχέση τους. Οι γονείς τους, ο Κώστας και η Δήμητρα, έκαναν ό,τι περνούσε από τα χέρια τους για να καταφέρουν να μεγαλώσουν με αξιοπρέπεια και αγάπη τα δύο τους παιδιά, την Ελπίδα και την Αγάπη. Δούλευαν από το πρωί μέχρι το βράδυ, στερούνταν οι ίδιοι τα πάντα ώστε να προσφέρουν στα παιδιά τους τα απαραίτητα.

Η Ελπίδα ήταν ακόμα μικρή και δεν πήγαινε σχολείο κι η Αγάπη ήταν στο δημοτικό. Κάθε απόγευμα, όταν η Αγάπη τελείωνε τα μαθήματα της, έπαιρνε την αδερφή της και πήγαιναν βόλτα στο χωριό για να ταΐσουν όλα τα ζωντανά της γειτονιάς. Γατάκια, σκυλάκια, ακόμη και τα ψαράκια στη στέρνα, φρόντιζαν να έχουν πάντα φαγητό γιατί όπως έλεγε η μαμά τους "Τα ζωάκια αξίζουν περισσότερα από ό,τι εμείς."  

Ένα μεσημέρι, η Αγάπη, γυρνώντας από το σχολείο, άκουσε μέσα από τα χορτάρια το κλάμα ενός κουταβιού. Δίχως να το σκεφτεί πολύ, πήδησε ανάμεσα στα χορτάρια κι άρχισε να ψάχνει το μικρό κουταβάκι που ζητούσε βοήθεια. Ξαφνικά, αντίκρισε ένα μικρό, χνουδωτό καφετί σκυλάκι, τόσο μικροσκοπικό που ακόμη κι η χούφτα της ήταν μεγαλύτερη απ' αυτό. Τα μάτια της έλαμψαν καθώς το σήκωσε με προσοχή και το κράτησε στην αγκαλιά της. Εκείνο ένιωσε την ασφάλεια και την θαλπωρή της Αγάπης και το κλάμα του σταμάτησε κατευθείαν. Την κοιτούσε σα να μην είχε ξαναδεί άνθρωπο κι εκείνη το χάζευε σα να μην έχει ξαναδεί σκύλο. Το κράταγε στην αγκαλιά της ώρες ατελείωτες, μέχρι που κατάλαβε πως άρχισε να νυχτώνει κι έπρεπε να  γυρίσει σπίτι. Χωρίς να το πολύ σκεφτεί, πήρε μαζί της και το κουταβάκι για να το δείξει στην οικογένειά της και να τους παρακαλέσει να το κρατήσουν. Φτάνοντας στο σπίτι, όλοι την κοίταξαν απορημένοι, εκτός από την μικρή της αδερφή που έτρεξε κοντά της για να δει το νέο μέλος της οικογένειας.

- Τι είναι αυτό, Αγάπη; ρώτησε η μαμά της, ξέροντας ήδη σε τι μπελάδες θα έμπαινε.

- Μαμά, δες! Ένα μικρό κουταβάκι! Το βρήκα στο χωράφι μόνο του να κλαίει και αποφάσισα να το φέρω εδώ και να το κρατήσουμε! είπε όλο χαρά η Αγάπη.

- Κοριτσάκι μου, ξέρεις πως αυτό που λες δεν γίνεται. Δεν μπορούμε να δώσουμε τίποτα σε αυτό το ζωάκι εκτός από το ελάχιστο φαγητό που μας περισσεύει, είπε ο πατέρας των κοριτσιών που όσο κι αν δεν ήθελε να τα στεναχωρήσει, ήξερε πως δεν μπορούσε να τους κάνει το χατίρι.

- Όχι, μπαμπά! Θα το προσέχω εγώ. Θα του βρίσκω φαγητό στα σκουπίδια, αν είναι ανάγκη. Θα το αγαπάω και για τους τέσσερις μαζί, θα το πλένω, θα το καθαρίζω και θα ζήσουμε όλοι μαζί ευτυχισμένοι.

- Αγάπη, άκου τον πατέρα σου μια φορά. Σου είπαμε πως δεν γίνεται να το κρατήσουμε. Είναι μια ζωή, είναι σα να έχουμε κι άλλο ένα παιδί. Και δεν μπορούμε να αντέξουμε τέτοιο βάρος.

- Καλά. Εγώ θα κάνω αυτό που θέλω κι ας λέτε ό,τι θέλετε εσείς! πείσμωσε κι έφυγε μαζί με το σκυλάκι.

Οι γονείς της έμειναν να την κοιτάζουν στεναχωρημένοι.

- Τι θα κάνουμε Κώστα;

- Τίποτα δε θα κάνουμε. Θα το κρατήσει για λίγες μέρες στην αυλή, θα δει ότι δεν μπορούμε ούτε φαγητό να του προσφέρουμε και θα το αφήσει στην ησυχία του. Σκυλί είναι, θα μάθει να επιβιώνει. Θα ζει απ' τα σκουπίδια. Λες και δεν έχουμε αλλά κοπρόσκυλα στο χωριό.

- Δεν είναι κοπρόσκυλο αυτό. Είναι σκυλί ράτσας, δεν το βλέπεις; Η σκύλα κάποιου θα γέννησε και το πέταξε στο χωράφι.

- Είτε είναι ράτσα, είτε όχι εμείς λεφτά για την συντήρηση του δεν έχουμε.

- Εμείς μάθαμε στα παιδιά μας, να αγαπάνε και να φροντίζουν όλα τα ζώα και τώρα τους το παίρνουμε πίσω;

- Και τι θες να κάνουμε, λοιπόν; Δώσε μου  μια λύση! Πες μου! Δεν έχουμε λεφτά, Δήμητρα! Είμαστε φτωχοί! είπε νευριασμένος ο πατέρας κι έφυγε.

Στο μεταξύ, η μικρή Αγάπη έφερνε βόλτες με  το νέο της σκυλάκι στο χωριό και το έδειχνε στις φίλες της. Άλλες ενθουσιάστηκαν, άλλες ζήλεψαν κι άλλες της είπαν συγχαρητήρια για την αξιέπαινη πράξη της.

Η Αγάπη ήταν αποφασισμένη να κρατήσει το μικρό κουταβάκι, το ονόμασε Μόλλυ και του αγόρασε με τα τελευταία της χρήματα απ' το χαρτζιλίκι της γιαγιάς της ένα όμορφο κόκκινο περιλαίμιο για να ξεχωρίζει. Καθώς επέστρεφε σπίτι της πέρασε από το μπακάλικο για να αγοράσει τυρί. Ο μπακάλης κοίταξε το σκύλο απορημένος κι άρχισε τις ερωτήσεις.

- Δε μου λες μικρή, από πού το πήρες τούτο το σκυλί;

- Δεν το αγόρασα, κύριε Ανέστη. Το βρήκα στα χωράφια.

- Τι λες καλέ; Από πότε οι άνθρωποι πετάνε σκυλιά ράτσας στα χωράφια; Χαζοί είναι;

- Δεν ξέρω αν είναι ράτσας και δε με νοιάζει κιόλας. Εγώ θα το αγαπώ όπως και να 'χει! Άλλωστε για αυτό το πήρα.

- Το πήρες; Δηλαδή θα το κρατήσεις;

- Φυσικά! Του έσωσα τη ζωή, δεν ξέρω αν θα  κατάφερνε να επιβιώσει μόνο του.

- Μα κορίτσι μου, εσείς δεν έχετε λεφτά. Πώς θα το κρατήσετε; Γιατί δεν το πουλάς και με τα λεφτά που θα πάρεις να αγοράσεις ρούχα και παπούτσια για το Πάσχα;

- Να το πουλήσω ; Τι είναι; Παιχνίδι; Οι άνθρωποι που πουλάνε τα σκυλιά τους για να αποκτήσουν χρήματα είναι απατεώνες και αξιολύπητοι. Πώς θα μπορούσα να κάνω κάτι τέτοιο σε ένα τόσο γλυκό πλασματάκι;

- Τι να σου πω, μικρή… Εγώ το είπα για να σε βοηθήσω.

Νευριασμένη η μικρή έφυγε από το  μπακάλικο χωρίς καν να πάρει το κομμάτι φέτα που της είχε ζητήσει η μητέρα της. Γύρισε στο σπίτι με τη μικρή Μόλλυ και η πρώτη της δουλειά ήταν να της βάλει νερό και φαγητό. Ύστερα την πήρε και κοιμήθηκαν αγκαλιά στην κουνιστή καρέκλα του παππού της.

Το επόμενο πρωί που ξύπνησε, για μια στιγμή τρόμαξε ότι είχε αργήσει στο σχολείο, όμως κατάλαβε πως ήταν Σάββατο και δεν είχε σκοτούρες. Πήρε το σκυλάκι της και την αδερφή της και κατέβηκαν στην παιδική χαρά. Την πλησίασε μια μεσήλικη γυναίκα και της είπε:

- Να σου πω εσένα, μικρή μου. Τι ράτσα είναι το σκυλάκι σου; Θέλεις όταν μεγαλώσει λίγο να τα ζευγαρώσουμε και να μοιραστούμε τα λεφτά;

- Δεν ξέρω τι ράτσα είναι και δεν με νοιάζει! Πόσες φορές θα το πω!; Τα σκυλάκια είναι ζωντανές ψυχές. Δεν είναι ρούχα για να τα βγάζουμε στο εμπόριο. Τι άνθρωποι είστε εσείς;

- Πω πω πω! Καλά ντε! Εγώ μια ιδέα είπα κι έπεσες πάνω μου να με φας! Τόσο χαζοί που είστε, ανόητοι χωριάτες, αναρωτιέστε γιατί δεν έχετε λεφτά να ζήσετε!

- Καλύτερα να μην έχουμε λεφτά παρά να πουλάμε αθώες ψυχές λες και είναι άψυχα αντικείμενα της απάντησε η Αγάπη κι εκείνη το 'βαλε στα πόδια.

Οι μέρες περνούσαν και το σκυλάκι  μεγάλωνε όλο και περισσότερο. Οι γονείς των κοριτσιών είχαν δεθεί μαζί του κι έβλεπαν πως οι κόρες τους δεν θα το άφηναν ποτέ να φύγει. Είχε φέρει τόση χαρά στην οικογένεια και μόνο ένα γαύγισμα του αρκούσε για να τους κάνει όλους να ξεκαρδιστούν. Έτσι, αποφάσισαν όλοι μαζί να το κρατήσουν αφού τους το έφερε η μοίρα και να του παρέχουν όσα περισσότερα μπορούν για να έχει κι εκείνο μια ζωή όμορφη, όπως του αξίζει.



Μια φορά και έναν καιρό ήταν ένας φαντασμένος κόρακας που νόμιζε ότι ειναι ξύπνιος και όμορφος. Μια μέρα, ο κόρακας της ιστορίας μας βρήκε ένα κομμάτι τυρί, το άρπαξε και κάθισε στο κλαδί μιας ελιάς να το φάει με την ησυχία του.

Εκείνη τη στιγμή έτυχε να περνάει κάτω από το δέντρο μια πονηρή και πεινασμένη αλεπού.

Μόλις η αλεπού είδε το τυρί στο στόμα του κόρακα άρχισαν να της τρέχουν τα σάλια. Και αφού δεν μπορούσε να σκαρφαλώσει στο δέντρο για να κλέψει το τυρί από το στόμα  του κόρακα, άρχισε να σκέφτεται με ποια πονηριά θα ξεγελάσει τον κόρακα για να του πάρει το τυρί.

Αφού σκέφτηκε καλά-καλά, η αλεπού λέει στον κόρακα:

- Ω, κόρακα τι όμορφο πουλί που είσαι! Το φτέρωμά σου είναι κατάμαυρο και λάμπει, τα πόδια σου είναι λεπτά και όμορφα και τα νύχια σου μοιάζουν με μαργαριτάρια. Τα μάτια σου είναι τα πιο όμορφα και τα πιο έξυπνα και το ράμφος σου θα το ζήλευαν όλα τα πουλιά!

Ο κόρακας, που ήταν κουτός, μόλις τα άκουσε αυτά άρχισε να καμαρώνει πάνω στο κλαδί όλος περηφάνια και χαρά.

Ο κόρακας ήταν λίγο κουτός...Ο κόρακας ήταν λίγο κουτός...

Η αλεπού συνέχισε να λέει:

- Με τόση ομορφιά και εξυπνάδα που έχεις θα έπρεπε να είσαι ο βασιλιάς όλων των πουλιών. Αχ, πόσο θα ήθελα να ακούσω την φωνή σου! Είμαι σίγουρη ότι θα είναι πιο γλυκιά και από του αηδονιού!

Ο κόρακας με όλα αυτά που άκουγε πήρε μεγάλη χαρά και μια και δυο ανοίγει το ράμφος του να τραγουδήσει:

- Κρα, κρα, κρα…

Μόλις όμως άνοιξε το ράμφος του, το τυρί έπεσε κάτω και η πονηρή αλεπού άνοιξε το στόμα της και το έκανε μια χαψιά!

Γύρισε τότε και είπε στον κόρακα:

- Κουτέ κόρακα σταμάτα πια με την αγριοφωνάρα σου. Αν είχες μυαλό τώρα θα ήσουν εσύ χορτάτος και εγώ νηστική, αλλά εγώ σε κορόιδεψα και σου έφαγα το τυρί. Γειά σου τώρα και άλλη φορά να προσέχεις περισσότερο αυτούς που σε κολακεύουν γιατί μπορεί να σε ξανακοροϊδέψουν!




Μια φορά και έναν καιρό, ένα ηλιόλουστο απόγευμα, η Αλίκη καθόταν στον κήπο με την αδερφή της. Διάβαζε ένα βιβλίο, αλλά βαριόταν πολύ!

Τότε, είδε ένα μικρό άσπρο κουνέλι με ροζ μάτια να τρέχει μπροστά της. Η Αλίκη αποφάσισε να αφήσει την αδερφή της και να το ακολουθήσει.

Το άσπρο κουνέλι κοίταξε το μεγάλο του ρολόι και φώναξε, "Ωχ, είναι αργά!" Τότε, μονομιάς, εξαφανίστηκε μέσα σε μία τρύπα.

Η Αλίκη απόρησε: "Πρέπει να βρω πού πηγαίνει το κουνέλι με τόση βιασύνη!"

Η Αλίκη κοιτάζοντας την τρύπα έπεσε μέσα!

"Θεέ μου, θα τελειώσει αυτό ποτέ;", σκέφτηκε.

Τελικά, προσγειώθηκε σε ένα μακρύ, στενό διάδρομο, που είχε πολλές πόρτες σε πολλά μεγέθη.

Υπήρχε επίσης ένα τραπέζι, ένα μικρό χρυσό κλειδί καθώς και ένα πράσινο μπουκάλι που έλεγε

"Πιες με, πιες με."

Η Αλίκη δοκίμασε το κλειδί σε κάθε πόρτα μέχρι που βρήκε τη σωστή:

"Ωωωω... είναι η μικρή πόρτα πίσω από το τραπέζι... και εμαι πάρα πολύ μεγάλη για να χωρέσω."

Παραλίγο να τα παρατήσει, όταν θυμήθηκε το μπουκάλι και αποφάσισε να πιει το φίλτρο!

Η Αλίκη άρχισε να μικραίνει τόσο πολύ που έγινε σχεδόν στο μέγεθος μιας κούκλας! Άνοιξε την πόρτα και έτρεξε γρήγορα μέσα από αυτή.

Βρέθηκε σε έναν όμορφη κήπο και εκεί ήταν το άσπρο κουνέλι που φώναζε και πάλι:

"Ωωωωωω!!! Αυτιά μου και μουστάκια μου, πόσο έχω αργήσει! Δεν έχω χρόνο για να πω "γεια"! Αντίο!" και έτρεξε μακριά.

Η Αλίκη ακολούθησε την πορεία του άσπρου κουνελιού, αλλά δεν μπορούσε να το βρει.

Ξαφνικά μία χαμογελαστή γάτα που την έλεγαν Τσεζίρ, εμφανίστηκε σε ένα κλαδί δέντρου και είπε:

"Αν έψαχνα για ένα λευκό κουνέλι, θα ρωτούσα τον Τρελό Καπελά..."

"Τρελός Καπελάς;", ρώτησε η Αλίκη, "Όχι, ευχαριστώ. Δεν θέλω να μιλήσω με τρελούς ανθρώπους!"

"Αααα, δεν μπορείς να το αποφύγεις αυτό. Σχεδόν όλοι είναι τρελοί εδώ," απάντησε η γάτα,

"Μπορεί να έχεις παρατηρήσει ότι δεν είμαι όλη την ώρα ο εαυτός μου." είπε και εξαφανίστηκε.

Η Αλίκη συνέχισε να περπατά και βρήκε τον Καπελά με ένα φλιτζάνι τσάι μαζί με ένα λαγό καθισμένους στη γωνιάς ενός μεγάλου τραπεζιού. "Δεν έχει χώρο! Δεν έχει χώρο!", φώναξαν όταν είδαν την Αλίκη να έρχεται.

"Υπάρχει πολύς χώρος!" είπε η Αλίκη αγανακτισμένη και κάθισε σε μία μεγάλη πολυθρόνα.

Η Αλίκη, ο Καπελάς και ο Λαγός πίνουν ένα φλιτζάνι τσάιΗ Αλίκη, ο Καπελάς και ο Λαγός πίνουν ένα φλιτζάνι τσάι

"Μπορείς να κάτσεις μαζί μας, αν μας πεις... Γιατί ένα κοράκι είναι όπως ένα γραφείο;"

"Μου αρέσουν οι γρίφοι!", είπε η Αλίκη. Σκέφτηκε πολύ, αλλά είπε,  "Δεν ξέρω... γιατί;"

"Δεν ξέρω!", είπε ο λαγός.

"Ούτε εγώ ξέρω," δήλωσε ο Καπελάς.

"Νομίζω ότι θα μπορούσαμε να κάνουμε κάτι καλύτερο με το χρόνο από το να τον σπαταλάμε ψάχνοντας γρίφους που δεν έχουν απαντήσεις", είπε η Αλίκη.

Ξαφνικά το άσπρο κουνέλι έρχεται τρέχοντας και φωνάζει "Είναι αργά! Είναι αργά!"

Ο Τρελός Καπελάς κοίταξε το ρολόι του κουνελιού και είπε:

"Δεν υπάρχει αμφιβολία, άργησες! Γιατί, αυτό το ρολόι έχει μείνει ακριβώς δύο μέρες πίσω."

Έτσι, το κουνέλι έφυγε τρέχοντας ξανά.

"Θα ήταν τόσο όμορφα αν κάτι είχε νόημα για αλλαγή," σκέφτηκε η Αλίκη καθώς έφευγε και συνέχισε να ακολουθεί το κουνέλι.

Έφτασε σε ένα λιβάδι γεμάτο τριανταφυλλιές, όπου η βασίλισσα των καρδιών έπαιζε κροκέ περιτριγυρισμένη από τους φρουρούς της.

Οι σφύρες ήταν φλαμίνγκος και οι σκαντζόχοιροι μπάλες.

"Ποια είσαι; Δείχνεις παράξενη... Μπορείς να παίξεις κροκέ;"

"Είμαι η Αλίκη... Ναι,νομίζω ότι μπορώ!", απάντησε.

"Παίξε μαζί μου!" διέταξε η βασίλισσα. "Και άσε με να κερδίσω, αλλιώς θα σου κόψω το κεφάλι!"

Ξαφνικά το χωράφι γέμισε από θεατές και ανάμεσά τους ήταν ο Τρελός Καπελάς, ο Λαγός, ο γάτος Τσεζίρ και το Άσπρο Κουνέλι.

 Η Αλίκη άρπαξε τη σφύρα και ετοιμάστηκε να ρίξει τη βολή της. Προς έκπληξή τους, η Αλίκη έριξε την τέλεια βολή!

Η βασίλισσα, θυμωμένη φώναξε "Κόψτε της το κεφάλι! Κόψτε της το κεφάλι!" και  αμέσως οι φύλακες άρπαξαν την Αλίκη.

"Αφήστε με να φύγω, δεν είστε τίποτα, παρά ένα πακέτο από κάρτες!"

Ξαφνικά η Αλίκη ένιωσε κάποιον να της αγγίζει τον ώμο,

"Ξύπνα, κοιμάσαι πολλές ώρες!"

Ήταν η αδερφή της που την ξύπνησε...

Ήταν όλα ένα όνειρο;

Ή μήπως δεν ήταν;



Η Αλισιάνα, ήταν πάρα πολύ χαρούμενη, πήγε ήταν επιτέλους διακοπές… Ύστερα από έναν πολύ δύσκολο και χειμώνα, με βαρετά και δύσκολα μαθήματα…Τώρα, θα ήταν μόνο αυτή και η θάλασσα, χωρίς έγνοια καμιά στο κεφάλι της.

Αυτό που περίμενε περισσότερο από όλα μέσα στη χρονιά όμως, ήταν τα κάστρα και τα παλάτια που θα έφτιαχνε στην άμμο. Φαντάζονταν θεόρατους πύργους, με δράκους, βασίλισσες, νεράιδες και μάγισσες, πύργους για κάθε ήρωα των παραμυθιών που είχε διαβάσει μέσα στη χρονιά… Και τώρα είχε φτάσει η στιγμή, που θα μπορούσε να σχηματίσει ό,τι φαντάστηκε!

Την πρώτη της μέρα στην παραλία, αφού κολύμπησε και χάρηκε το νερό με την ψυχή της, βγήκε και έφτιαξε ένα μικρό καστράκι. Στο καστράκι αυτό, φαντάστηκε πως θα ζούσε αιχμαλωτισμένη μία πριγκίπισσα, μέχρι να έρθει κάποιος πρίγκιπας να την ελευθερώσει. Και καθώς έπλαθε με το μυαλό της την ιστορία της πριγκίπισσας και με τα χέρια της το κάστρο, τσουυυυπ, ένα κύμα έρχεται πάνω στην άμμο και της το ρίχνει κάτω.

Η Αλισιάνα γύρισε σπίτι της στεναχωρημένη, αλλά αποφασισμένη να μην τα παρατήσει.

Την επόμενη μέρα, πηγαίνει πιο πάνω, μακριά από τα κύματα. Εκεί, ετοιμάζει το σπίτι μίας κακιάς μάγισσας, μέσα στο οποίο, θα έφτιαχνε φίλτρα για να μεταμορφώσει μία πριγκίπισσα σε κοράκι. Καθώς όμως σκεφτόταν τη συνέχεια της ιστορίας της, τσουπ, ένα πόδι ενός περαστικού, περνά πάνω από το σπίτι της μάγισσας και το πατά.

Η Αλισιάνα γύρισε σπίτι της στεναχωρημένη, αλλά αποφάσισε την επόμενη φορά να είναι πιο προσεκτική και να μην αφαιρείται στις ιστορίες του μυαλού της την ώρα που φτιάχνει τα κάστρα της. Την επόμενη μέρα, δεν μπήκε στη θάλασσα, αποφάσισε να αφιερωθεί μόνο στο παλάτι ου ήθελε να φτιάξει. Θα ήταν πολύ μεγάλο παλάτι, και μέσα θα στήνονταν χορός με πάρα πολλούς καλεσμένους. Πήρε και έφτιαξε το τεράστιο παλάτι της, και μέσα έβαζε λουλουδάκια και χορταράκια για να κάνουν τους ανθρώπους που χορεύουν. Μόλις το τελείωσε, σταμάτησε χαρούμενη να το κοιτάξει, όμως… Τσουυυπ, μία μπάλα έπεσε πάνω του και το έριξε όλο κάτω.

Αυτή τη φορά, η στεναχώρια της ήταν μεγαλύτερη από όλες τις υπόλοιπες μέρες. Γύρισε σπίτι της λυπημένη. Μα γιατί να μη μένουν αυτά τα όμορφα χτίσματα για πάντα; Σκέφτονταν. Θα είχα ένα παλάτι για κάθε ιστορία μου, για κάθε βασίλισσα του μυαλού μου…

Τις επόμενες μέρες, δεν έφτιαξε τίποτα στην άμμο. Απλά την κοιτούσε. Την παρατηρούσε έτσι όπως ήταν ίσια, χρυσαφένια, όλη ίδια μα τόσο όμορφη, τόσο ζεστή που σε κάνει να θες να κάτσεις πάνω της και να μη σηκώνεσαι…

Έκατσε ώρες ξαπλωμένη, και όταν σηκώθηκε για να πάει σπίτι της, είδε το βαθούλωμα που είχε δημιουργήσει το σώμα της…

Και τότε βρήκε την απάντηση που τόσο έψαχνε… Δε μένει τίποτα στην άμμο γιατί ανήκει το ίδιο σε όλους τους ανθρώπους… Αν έμεναν τα κάστρα, τα φρούρια που κατασκευάζουν, τα παιδιά, οι ομπρέλες και οι θέσεις που στήνουν οι μεγάλοι, θα υπήρχαν ιδιοκτήτες, θα ανήκε σε συγκεκριμένους ανθρώπους. Οι πλούσιοι θα έπιαναν την καλύτερη άμμο, τα παιδιά τους θα έφτιαχναν τα μεγαλύτερα παλάτια. Οι λιγότερο πλούσιοι, θα έπαιρναν την πιο βρώμικη άμμο, αυτή με τα σκουπίδια και τα αγκαθάκια. Κάποιοι δε θα έπαιρναν καθόλου άμμο γιατί θα την προλάβαιναν άλλοι.

Αυτή ήταν η μαγεία της άμμου. Ό,τι φτιάχνεται, γκρεμίζεται στη στιγμή και επανέρχεται στην αρχική της κατάσταση, για να έχουν όλοι οι άνθρωποι την ίδια πρόσβαση σ'αυτήν.

Και με τη σκέψη αυτή στο μυαλό, η Αλισιάνα την επόμενη κιόλας μέρα, έφτιαχνε κάστρα και τα γκρέμιζε μόνη της μετά. Κρατούσε μόνο στο μυαλό της την ιστορία του κάθε κάστρου.

Στο τέλος του καλοκαιριού, είχε φτιάξει και είχε γκρεμίσει τόσα κάστρα, και είχε γράψει τόσες πολλές ιστορίες στο τετράδιό της, εκεί όπου τίποτα δεν γκρεμίζεται και τα κάστρα βασιλεύουν για πάντα τα πλάσματα της φαντασίας της.



Μια φορά έναν καιρό σε ένα μακρινό χωριό, ζούσε μια πτωχή πολύτεκνη οικογένεια. Δούλευαν όλοι σκληρά για να ζήσουν, αλλά η ζωή στην εξοχή ήταν δύσκολη. Ήσαν άκληροι και αναγκάζονταν να ξενοδουλεύουν, όμως και οι άλλοι χωριανοί ήσαν το ίδιο πτωχοί και δεν μπορούσαν να τους βοηθήσουν καθώς το χωριό είχε άγονη και κακοτράχαλη γη. Παρ’ όλη την φτώχεια τους, ήσαν άνθρωποι καλοί Χριστιανοί και υπέμεναν με υπομονή τα πάνδεινα με την προσευχή στο στόμα τους και την καλοσύνη στην καρδιά τους. Ζούσαν ενάρετο βίο σύμφωνα με τις καταβολές του Χριστού, καταβολές τα οποίες δίδασκαν στα παιδιά τους, που τις άκουαν υπάκουα και με ευλάβεια.  

Το μεγαλύτερο από τα παιδιά ένα καλοκάγαθο αγόρι, βλέποντας την δυστυχία της φτώχειας τους, παρακαλούσε να μεγαλώσει γρήγορα και να πάρει των οματιών του να πάει στην μεγάλη πόλη όπου εκεί υπήρχαν περισσότερες ευκαιρίες όπως πίστευε, να γυρέψει δουλειά, ότι δουλειά, και να δουλέψει σκληρά.  

Όταν μεγάλωσε λίγο το λοιπόν, τους αποχαιρέτησε και τους υποσχέθηκε ότι θα γύριζε πίσω μόνον πλούσιος, για να μπορέσει να τους βοηθήσει.  

Με ένα σχεδόν άδειο βουρκί στον ώμο, ξεκίνησε το μεγάλο ταξίδι. Περπάτησε μέρες και κοιμήθηκε νύχτες κάτω από τα άστρα, έχοντας για τροφή άγρια χόρτα της φύσης. Κουράστηκε, πείνασε, απελπίστηκε, αλλά επιμένοντας έφτασε στον πολυπόθητο προορισμό.  

Πτωχός και ρακένδυτος, πήρε τον μεγάλο δρόμο μέσα στην πόλη και περπατώντας χάζευε και θαύμαζε όσα έβλεπε.  

Έβλεπε τα όμορφα μεγάλα κτίρια, τους πλατιούς δρόμους και τα ωραία αυτοκίνητα που κυλούσαν το ένα πίσω από το άλλο, έβλεπε στα πεζοδρόμια καλοντυμένους ανθρώπους να περπατούν βιαστικά.  

Έβλεπε μαγαζιά διαφόρων ειδών, εστιατόρια με πελάτες να γεύονται ωραία φαγητά και η κοιλιά του γουργούριζε.  

Έβλεπε ωραία κοστούμια φορεμένα σε κούκλες μέσα σε βιτρίνες και σκεφτόταν ο άμοιρος αν είχε ο ίδιος ένα δικό του.  

Έβλεπε ωραία δερμάτινα παπούτσια με διάφορα σχέδια να φιγουράρουν πάνω σε καλαπόδια και σκεφτόταν τα δικά του καταφαγωμένα και τρύπια από την πολυκαιρία.  

Περπατούσε μέσα στην πόλη και παρακαλούσε το Θεό να του δώσει φώτιση τι να κάμει. Ήξερε πως έπρεπε να αρχίσει να ρωτάει όλους, μα όλους, μέχρι να βρει μια πρώτη δουλειά, ό,τι ναναι.  

Οι σκέψεις του έτρωγαν το νου, αλλά και ο θαυμασμός για όσα πρωτόγνωρα θαυμαστά έβλεπε, του έδιναν μια παρηγοριά ότι όλα θα έβαιναν καλώς. Εξ άλλου είχε πίστη στο Θεό, πίστευε πως θα τον βοηθούσε αυτός.  

Το δείλι έπεσε και το φως της ημέρας άρχισε να σβήνει. Δεν φοβόταν τη νύχτα, θα έβρισκε ένα παγκάκι απόμερο να ξεκουραστεί μέχρι την επόμενη που με το φως μιας καινούργιας μέρας θα άρχιζε την αναζήτηση εργασίας. Είδε λίγο μακρύτερα ένα αλσύλλιο με ψηλά δένδρα και εκίνησε κατά εκεί, πιστεύοντας ότι θα έβρισκε ένα παγκάκι να γύρει να ξαποστάσει.  

Μόλις όμως έστριψε ένα δρόμο, βλέπει στα πόδια του πάνω στο πεζοδρόμιο ένα πουγκί. Έσκυψε και το μάζεψε, και το ένιωσε βαρύ, γεμάτο. Το άνοιξε και με χαρά το είδε γεμάτο χρυσά νομίσματα.  

Έκπληκτος από την αναπάντεχη τύχη έμεινε να συλλογιέται μήπως ήταν ένα όνειρο στον ξύπνιο του, ή μία απτή πραγματικότης, μια καλή τύχη σταλμένη από τον Θεό σ’ αυτή τη δύσκολη συγκυρία της ζωής του.  

Και ασυναίσθητα περπατώντας, τα βήματα του τον οδήγησαν σε ένα μαγαζί με ολόφωτες βιτρίνες που μέσα διαφήμιζαν ενδύματα κομψά καλοραμμένα. Και πάλιν ασυναίσθητα σκέφτηκε πώς όλα ήταν κισμέτι της τύχης, έτσι μπήκε και ψώνισε και ντύθηκε με ρούχα καλά και όμορφα.  

Ύστερα πήγε σε ένα εστιατόριο και χόρτασε την πείνα του με τα καλύτερα φαγητά.  

Και ύστερα χορτασμένος γύρεψε ένα ξενοδοχείο και σε ένα όμορφο δωμάτιο ξάπλωσε να κοιμηθεί.  

Αλλά πού να τον βρει ο ύπνος καθώς το μυαλό του ασταμάτητα γυρόφερνε  στην καλή του τύχη.  

Στην πολλή ώρα αποκοιμήθηκε, αλλά στον ύπνο του ξυπνούσε και πεταγόταν πάνω ανήσυχος. Σκεφτόταν ότι το πουγκί δεν ήταν δικό του, και ήταν κλεψιά να το κρατήσει. Πτωχός αλλά ακεραίου χαρακτήρος, ήξερε πως δεν του άνηκε ο θησαυρός. Από την άλλη σκεφτόταν πως «Ο ευρών αμειφθήσεται» και έτσι δικαιούται να κρατήσει τα ευρήματα και να έχει μια ζωή πλουσιοπάροχη.  

Με αυτές τις σκέψεις ξανακοιμήθηκε.  

Κυρίως η ηθική ενός ατόμου αξιολογείται από τις πράξεις του όταν αυτές μένουν εν κρυπτώ, και κυρίως όταν με αυτές ζημιώνει ο ίδιος τα μέγιστα. Μεγαλωμένος ανάμεσα σε ενάρετους γονείς, ήξερε πως η συνείδηση του δεν θα του επέτρεπε να κρατήσει κάτι που δεν ήταν δικό του. Και αν ξόδεψε λίγα για να ντυθεί και να φάει, θα το μαρτυρούσε στον ιδιοκτήτη όταν θα τον έβρισκε.  

Αυτό λοιπόν αποφάσισε να κάμει όταν το πρωί ξύπνησε ξεκούραστος και με καθαρό μυαλό ξεχώρισε το σωστό από το λάθος. Αφού ρώτησε τον ξενοδόχο, πήγε στην αστυνομία και τους εξήγησε τα καθέκαστα, τους παρέδωσε τον θησαυρό, και ήσυχος με την συνείδηση του, ξεκίνησε την περιπλάνηση τους μέσα στους μεγάλους δρόμους ψάχνοντας μια δουλειά, οποιαδήποτε δουλειά. Κατέληξε σε μια αγορά όπου βρήκε μια χαμαλοδουλειά να κουβαλάει τσουβάλια γεμάτα πατάτες. Χωρίς να βαρυγκωμά από το βαρύ φορτίο, όλη μέρα εργαζόταν σκληρά, και τις νύχτες κοιμόταν κάτω από ένα μικρό υπόστεγο εκεί δίπλα στον χώρο εργασίας του. Τα καλά ρούχα που αγόρασε λερώθηκαν και σκίστηκαν, και έμοιαζε ξανά από την αρχή ένας πτωχός και ρακένδυτος νέος.  

Πέρασε καιρός, και μια μέρα τον φώναξαν να πάει στο μεγάλο αφεντικό, στο μεγάλο γραφείο του, που τον ήθελε.  

Γεμάτος περιέργεια και με μια ανησυχία στην καρδιά μήπως τον διώξουν από τη δουλειά, έκαμε ό,τι του είπαν. Βρήκε την μεγάλη πόρτα και την χτύπησε. Μπήκε μέσα και αντίκρισε ένα σκληροτράχηλο αφεντικό να κάθεται πίσω από ένα μεγάλο γραφείο. Με αγωνία στάθηκε συνεσταλμένα σε μια άκρια και περίμενε τα κακά μαντάτα.  

Αλλά τα μαντάτα ήσαν καλά. Με πολλή χαρά έμαθε πως το πουγκί που παρέδωσε άνηκε σε αυτόν, και αυτός ήθελε να τον ανταμείψει. Και αναγνωρίζοντας την μεγάλη του τιμιότητα και το ακέραιον του χαρακτήρα του, τον όρισε μετά από αυτόν δεύτερο αφεντικό, με απεριόριστες εξουσίες στην μεγάλη επιχείρηση.  

Και ο τίμιος νέος δια της καλής του πράξεως αμείφτηκε τα μέγιστα, και εκπλήρωσε τα όνειρα του και ότι άλλο επιθυμούσε στη ζωή του.  

Και σκέφτηκε ο τυχερός νέος ότι,  

- Όταν συμπεριφέρεσαι τίμια στους άλλους, με τον ίδιο τρόπο που θα ήθελες εκείνοι να συμπεριφέρονται σε εσένα, η αμοιβή είναι αμοιβαία εκατέρωθεν. 



Μια φορά κι έναν καιρό ζούσε μια μικρή κουνελίτσα, η Νέλι. Ζούσε με την οικογένεια της κοντά σε ένα μεγάλο ποτάμι. Είχαν επιλέξει αυτό το μέρος γιατί είχε πολλή ωραία θέα και επειδή είχαν όλα όσα χρειαζόντουσαν!

Η Νέλι ήταν το πρώτο από τα 5 παιδιά της οικογένειας. Όταν γεννήθηκε, όλοι ήταν εντυπωσιασμένοι από την ομορφιά και χάρη που είχε. Όταν ήταν περίπου 2 ετών, γεννήθηκαν τα πρώτα δύο δίδυμα αδέρφια της. Το ένα το έλεγαν Μπέλα και το άλλο Τέντι. Η Νέλι όμως ζήλεψε πάρα πολύ γιατί νόμιζε πως η μαμά τους τώρα θα αγαπούσε τα άλλα πιο μικρά αδέρφια της.

Σε λίγο καιρό γεννήθηκε και ο Τομ και η Λίλα και τότε ήταν που η Νέλι ζήλεψε τόσο πολύ που άρχισε να σκέφτεται να κάνει κάτι πολύ ηρωικό για να εντυπωσιάσει τη μητέρα της. Και τελικά μετά από πολύ καιρό σκέφτηκε κάτι!

Το σκέφτηκε επειδή άκουγε τον πατέρα της να λέει ότι θα ήταν καλύτερα να βρουν ένα διαφορετικό έθιμο για φέτος το Πάσχα που σιγά-σιγά έφτανε. Όμως δεν έβρισκαν κανένα. Όμως η σούπερ Νέλι το βρήκε!

Όταν το είπε στη μαμά της εκείνη ενθουσιάστηκε. Το σχέδιο ήταν το εξής: Μόλις ξημέρωνε Πάσχα, τα κουνελάκια έπρεπε να βρουν κόκκινα αυγά στο γρασίδι ή στα χόρτα (εκτός από τη Νέλι που θα τα έκρυβε). Έτσι και έγινε.

Όμως το πρόβλημα της Νέλι δε λύθηκε και έτσι είπε στη μαμάς της αυτό που την είχε κάνει να ζηλέψει τόσο πολύ και τελικά η μαμά της, της εξήγησε ότι ποτέ δεν αγαπούσε πιο πολύ τα αδέρφια της και ότι πάντα θα τα αγαπάει το ίδιο. Έτσι όλοι έζησαν καλά και εμείς καλύτερα.




Μια φορά και έναν καιρό σε ένα όμορφο μικρό σπιτάκι στην μέση του δάσους ζούσαν τρία γουρουνάκια μαζί με τους γονείς τους , η Πέππα, ο Τζορτζ και ο Τζόνι...

Τα χρόνια πέρασαν και τα τρία γουρουνάκια μεγάλωσαν πολύ. Μια μέρα ο μπαμπάς γουρουνακης φώναξε το πιο μεγάλο γουρουνάκι, την Πέππα, και της είπε:

"Πεππα, εσύ και τα αδερφάκια σου έχετε πλέον μεγαλώσει πολύ. Πρέπει , λοιπόν, να φτιάξετε τη ζωή σας μόνοι σας. Πρέπει να φτιάξετε τα δικά σας σπιτάκια, να γίνετε αυτόνομοι."

Η Πέππα συμφώνησε και μετέφερε στα αδέρφια της την απόφαση του μπαμπά γουρουνάκι.

Την επόμενη μέρα τα τρία γουρουνάκια ξεκίνησαν όλα μαζί. Η μαμά γουρουνιτσα τους είχε φτιάξει πολλά σάντουιτς για να μην πεινασουν και ο μπαμπάς γουρουνάκης τους έδωσε χρήματα για να αγοράσουν υλικά για τα νέα τους σπιτάκια. Λίγο πριν φύγουν ο Παππούς γουρουνάκης τους φώναξε για να τους μιλήσει:

- "Αγαπημενα μου εγγόνια Πέππα, Τζορτζ και Τζόνι, δεν σας φοβάμαι, θα βρείτε τον δρόμο σας... Μια συμβουλή μόνο θα σας δώσω. Προσέξτε τον Ντάνι, τον εγγονό του παππού λυκάκι. Ακούγεται στο δάσος ότι είναι πιο κακός και από τον παππού του."

- "Εντάξει παππού, θα προσέχουμε, μην φοβάσαι", είπαν τα τρία γουρουνάκια.

Έτσι, σύντομα και βιαστικά, απάντησαν τα τρία γουρουνάκια στον παππού γουρουνάκι, χωρίς καμιά διάθεση να καταλάβουν πόσο σοβαρά μιλούσε...

Έφυγαν, λοιπόν, και ξεκίνησαν το ταξίδι τους γεμάτα χαρά και αισιοδοξία για το μέλλον.

Σύντομα τα τρία γουρουνάκια έφτιαξαν τα σπιτάκια τους. Η Πέππα, η οποία ήταν το πιο άμυαλο γουρουνάκι, έφτιαξε ένα σπιτάκι από άχυρα προκειμένου να της μείνουν χρήματα για να αγοράσει πολλά ζαχαρωτά. Ο Τζόρτζ έφτιαξε ένα σπίτι από ξύλα προκειμένου να του περισσέψουν χρήματα για να αγοράσει τηλεόραση. Ο Τζόνι όμως, αν και μικρότερος, αποφάσισε να δώσει όλα του τα χρήματα προκειμένου να αγοράσει τούβλα και να φτιάξει ένα γερό σπίτι. Ήταν ο μόνος που έστω και αργά θυμήθηκε τα λόγια του παππού γουρουνάκι: "προσέξτε τον Ντάνι, τον κακό λύκο".

Μετά από αρκετές εβδομάδες ηρεμίας και ξεγνοιασιάς εμφανίστηκε ο Ντάνι, ο κακός ο λύκος.

Αρχικά γκρέμισε με ένα φύσημα το αχυρενιο σπίτι της Πέππα. Η Πέππα με μεγάλη δυσκολία κατάφερε να ξεφύγει από τα δόντια του λύκου και κατάφερε να φτάσει και να μπει στο ξύλινο σπίτι του Τζορτζ. Μετά από λίγη ώρα όμως έφτασε και ο Ντάνι, ο κακός λύκος.

Τακ, τακ, τακ, χτύπησε την πόρτα.

- "Ποιος είναι;" είπε με τρομαγμένη φωνή ο Τζορτζ. Πριν προλάβει να τελειώσει τη φράση του, άκουσε έναν ήχο, σαν ανεμοστρόβιλο, και είδε το ξύλινο σπιτάκι του να γίνεται κομματάκια. Ο Τζορτζ και η Πέππα ξεκίνησαν να τρέχουν όσο πιο γρήγορα μπορούσαν και από πίσω τους κυνηγούσε ο κακός λύκος. Μετά από αρκετό τρέξιμο η Πέππα έφτασε στο σπίτι του Τζόνι και κρύφτηκε μέσα, όμως ο Τζορτζ σκόνταψε σε μια πέτρα και ο Ντάνι, ο κακός ο λύκος, τον έπιασε...

Ο Τζορτζ έκλαιγε και ούρλιαζε από τον φόβο του, όμως ξαφνικά επικράτησε σιωπή...

Ο Ντάνι είδε το σπίτι του Τζόνι, όμως ήταν αρκετά έξυπνος για να καταλάβει ότι είναι από τούβλα και ότι δεν μπορούσε να το γκρεμίσει με ένα φύσημα. Αποφάσισε λοιπόν να φύγει...

Μέσα στο σπιτάκι του Τζόνι, η Πέππα και ο Τζόνι ήταν φοβισμένοι, αγχωμενοι και μια απορία είχε κατακλύσει την ατμόσφαιρα...

- "Τι απέγινε ο Τζορτζ;"

- "Τον έφαγε ο κακός ο λύκος" είπε η Πέππα.

- "Μπορεί να μην τον έφαγε ακόμη, μπορεί να τον πήρε μαζί του" είπε ο Τζόνι.

- "Και τι κάνουμε τώρα;" λέει η Πέππα, "Να πάρουμε τηλέφωνο τον μπαμπά γουρουνάκι  και την μαμά γουρουνιτσα;"

- "Όχι Πέππα, είμαστε ανεξάρτητα γουρουνάκια, πρέπει μόνοι μας να βρούμε την λύση", είπε ο Τζόνι

Αποφάσισαν, λοιπόν, να ανακαλύψουν αρχικά αν ο κακός λύκος έφαγε τον Τζορτζ ή αν τον έχει φυλακισμένο κάπου. Το πρόβλημα όμως ήταν ότι δεν ήξεραν σε ποιο μέρος είναι το σπίτι του κακού λύκου. Έτσι λοιπόν κάλεσαν την κυρία κουνέλι, η οποία έχει ελικόπτερο, και της ζήτησαν να πετάξει πανω από το δάσος για να βρει το σπίτι του κακού λύκου. Η κυρία κουνέλι δέχτηκε και πέταξε πάνω από το δάσος, όμως δεν κατάφερε να το βρει.

Απογοητευμένα τα δύο γουρουνάκια αποφάσισαν να ζητήσουν την βοήθεια του Βασιλιά των πουλιών, του Παππού Γεράκι ο οποίος γνώριζε κάθε σπιθαμή του δάσους.

- "Παππού Γεράκι, που είναι το σπίτι του κακού λύκου;" ρώτησε η Πέππα

- "Γιατί θέλετε να μάθετε; Είναι το πιο επικίνδυνο μέρος του δάσους, φύγετε, δεν θέλω να μπλέξω", απάντησε ο παππούς Γεράκι.

- "Παππού Γεράκι, ο Ντάνι μπορεί να έχει φυλακισμένο τον αδερφό μας τον Τζορτζ και δεν πρέπει να τον αφήσουμε στην μοίρα του", του είπε.

Ο παππούς Γεράκης κοντοσταθηκε και αποφάσισε να βοηθήσει.

- "Εντάξει θα σας πω, αλλά σας προειδοποιω ότι αν προσπαθήσετε να μπείτε μέσα δεν θα βγείτε ζωντανοί. Το σπίτι του κακού λύκου βρίσκεται δίπλα από την σκοτεινή λίμνη, ανάμεσα σε μεγάλα δέντρα και το φυλάνε τσακάλια και αγριοσκυλα. Μην πάτε..."

Η Πέππα και ο Τζόνι ευχαρίστησαν τον παππού Γεράκι και γύρισαν στο σπίτι.

- "Πέππα, πρέπει να βρούμε έναν τρόπο να ελέγξουμε αν ο Τζορτζ βρίσκεται μέσα στο σπίτι του κακού λύκου. Προτείνω να ζητήσουμε από την κυρία κουκουβάγια να πετάξει την νύχτα και να ψάξει να βρει τον Τζορτζ. Δεν μπορούμε να να πάμε μόνοι."

Όντως τα δύο γουρουνάκια ζήτησαν την βοήθεια της κυρίας κουκουβάγιας και εκείνη δέχτηκε.

Το βράδυ η κυρία κουκουβάγια πέταξε προς το σπίτι του Ντάνι. Ομίχλη σκέπαζε το παγερό τοπίο και τα απόκοσμα "αου" των λύκων έκαναν την ατμόσφαιρα πιο τρομακτική. Με ήσυχο φτερούγισμα, η κυρία κουκουβάγια μπήκε στην αυλή του σπιτιού του κακού λύκου και έκατσε έξω από ένα παράθυρο. Κοίταξε μέσα και είδε τον Τζορτζ κουρασμένο να κλαίει. "Ζεί" ψέλλισε αλλά αποφάσισε να μην του μιλήσει για να μην βρεθεί σε κίνδυνο. Με ένα φτερούγισμα πήδηξε στο διπλανό παράθυρο όπου μέσα βρισκόταν ο Ντάνι, ο κακός λύκος, καθώς και άλλοι λύκοι.

- "Να τον φάμε", είπε ένας λύκος, "να τον φάμε σήμερα".

- "Όχι φίλε μου", είπε ο Ντάνι, "θα περιμένουμε να έρθουν να τον ψάξουν. Έχω βάλει τσακάλια και άγρια σκυλιά γύρω από το σπίτι. Όταν έρθουν θα τους πιάσουμε και μετά θα τα φάμε και τα τρία γουρουνάκια. Κάνε υπομονή. Θα έρθουν."

Όταν άκουσε τα λόγια του κακού λύκου, η κυρία κουκουβάγια αποφάσισε να φύγει και να γυρίσει πίσω στην Πέππα και τον Τζόνι για να τους προειδοποιήσει...

Τα γουρουνάκια χάρηκαν πολύ που ο αδερφός τους ήταν ζωντανός και ευχαρίστησαν πολύ την κυρία κουκουβάγια για την βοήθεια της. Η χαρά όμως έγινε γρήγορα στεναχώρια όταν αναλογιστηκαν ότι είναι αδύνατο να απελευθερώσουν τον Τζορτζ χωρίς να κινδυνεψουν και οι ίδιοι. Όλο το βράδυ έψαχναν να βρουν λύση μέχρι που από την κούραση αποκοιμήθηκαν...

Ο ήλιος είχε αρχίσει σιγά σιγά να ξεπροβάλλει.

- "Μολυυυυυυ" φώναξε ο Τζόνι.

- "Τι Μόλυ; Τι λες πρωινιάτικα;" τον ρώτησε η Πέππα.

- "Η Μόλυ είναι η λύση μας", της λέει ο Τζόνι , "θα της ζητήσω να μας βοηθήσει, να φτιάξει τούνελ."

Η Μόλυ ήταν ένας όμορφος μικρός τυφλοπόντικας ο οποίος ζούσε κάτω από την γη και της άρεσε να σκάβει τούνελ μέσα στην γη.

Ο Τζόνι τηλεφώνησε στην Μόλυ και της φανέρωσε το σχέδιο του. Ενθουσιασμένη η Μόλυ συμφώνησε  να βοηθήσει και το βράδυ της ίδιας μέρας έβαλαν σε εφαρμογή το σχέδιο. Η Μόλυ άρχισε να σκάβει και έσκαβε για ώρες μέχρι που σύμφωνα με τον υπόγειο χάρτη που είχε η Μόλυ έφτασαν κάτω από το σπίτι του κακού λύκου.

- "Περιμένετε εδώ", τους είπε η Μόλυ, "θα σκάψω προς τα πάνω να δω που είμαστε".

Μετά από λίγο, η Μόλυ γύρισε πίσω και τους αποκάλυψε πως βγήκαν στην αυλή του λύκου.

- "Θα πάω εγώ", είπε ο Τζόνι, "αν ακούσετε φωνές, να τρέξετε γρήγορα πίσω".

Ανέβηκε ο Τζόνι και βγήκε στην αυλή του σπιτιού. Προσεκτικά μπήκε μέσα στο σπίτι και είδε τον κακό λύκο να κοιμάται βαθιά. Περπάτησε προσεκτικά, πήρε τα κλειδιά του κακού λύκου από την κλειδοθήκη και ξεκίνησε να ψάχνει τα δωμάτια μέχρι που ξεκλείδωσε ένα δωμάτιο και είδε μέσα τον Τζορτζ.

- "Τζορτζ , Τζορτζ, ξύπνα και μην κάνεις φασαρία", του είπε. "Ακόλουθα με".

- "Εντάξει", είπε ο Τζορτζ παλεύοντας να κρύψει την συγκίνηση και την χαρά του.

Τα δύο γουρουνάκια περπάτησαν σιγά σιγά και βγήκαν έξω από το σπίτι, μέχρι που λίγα μέτρα πριν από το τούνελ ο Τζορτζ φτερνιστηκε απότομα με αποτέλεσμα να ξυπνήσει ο κακός λύκος που γρήγορα να καταλάβει τι είχε γίνει...

- "Πιάστε τους", ούρλιαξε και με μιας πετάχτηκε έξω από το σπίτι. Στην θέα του λύκου, ο Τζορτζ και ο Τζόνι χώθηκαν μέσα στο τούνελ και άρχισαν να τρέχουν μαζί με την Πέππα και την Μόλυ... Από πίσω τους, έτρεχαν τσακάλια, αγριόσκυλα αλλά και ο κακός ο λύκος.

Λίγο πριν τους φτάσουν, η Μόλυ με μια κίνηση γκρέμισε το τούνελ με αποτέλεσμα τα τσακάλια, τα αγριοσκυλα και ο κακός ο λύκος να εγκλωβιστούν μέσα και να χάσουν την ζωή τους...

Τα τρία γουρουνάκια γύρισαν στο σπίτι και ευχαρίστησαν την Μόλυ για την πολύτιμη βοήθεια της. Αποφάσισαν να ζήσουν όλα μαζί αγαπημένα στο σπιτάκι του Τζόνι που ήταν από τούβλα και να φροντίζει στο εξής το ένα το άλλο...



Μια φορά και ένα καιρό ήτανε ένα πολύ όμορφο και γλυκό κοριτσάκι που το λέγανε Βάνα. Είχε και ένα μικρό πουλάρι, τη Λίζα. Περνούσε ατέλειωτες ώρες μαζί της η Βάνα και η  Λίζα την αγαπούσε πολύ.

Μία μέρα, η Βάνα ήτανε στο κήπο της και συνάντησε μία φίλη της την Αννούλα. Η Αννούλα τη ρώτησε:

- Τι κάνεις εδώ;

- Μαζεύω κάτι λουλούδια για να τα πάω στη μητέρα μου, της είπε.

- Που μένει η μητέρα σου, ρωτάει η Αννούλα τη Βανα.

- Λίγο πιο πάνω από εδώ κοντά στον κήπο μου. Το θυμάσαι και το πουλάρι μου τη Λίζα; Είπε η Βάνα.

- Ναι! Ναι! Είπε η Αννούλα.

- Περίμενε να τη φωνάξω. Λίζα; Λίζα; Έλα να σου γνωρίσω μία φίλη μου, θα τη θυμάσαι.

Και η Βάνα καθώς πήγε στο μεταξένιο κρεβατάκι της Λίζας δεν τη βρήκε.

- Λίζα! Φώναζε δυνατά η Βάνα μα η Λίζα τίποτα.

Τότε βγαίνει έξω και λέει στην  Αννούλα να τρέξουν γρήγορα να πάνε να τη βρουν.

Από λιβάδι σε λιβάδι, τρέχανε και η καημένη η Βάνα έκλαιγε.

- Που να πήγε αφού εχθές το βράδυ την είχα αγκαλιά μου. Τι θα κάνω τώρα; 

Κάποια στιγμή ακούει η Βάνα μία δυνατή φωνή. Η Αννούλα λέει:

- Μήπως είναι η Λίζα;

Όντως είναι! Η Λίζα έτρεξε στην αγκαλιά της Βάνας και υποσχέθηκε  να μην ξανά φύγει χωρίς την άδεια της Μικρής Βάνας. Και έζησαν αυτοί καλά και  εμείς καλύτερα.



Ήτανε μια φορά ένας βασιλιάς και μια βασίλισσα κι είχανε κι ένα γιο. Όσο ήτανε ο βασιλιάς κι βασίλισσα καλοί άνθρωποι, τόσο ήταν ο γιος διαστραμμένος.

Μέσα στο ίδιο το παλάτι καθότανε και ο βεζίρης του βασιλέα κι είχε κι αυτός ένα γιο. Όσο το βασιλόπουλο ήτανε κακό και άσχημο τόσο το βεζιρόπουλο ήτανε όμορφο και καλό.

Εκοίταζε το βασιλόπουλο με τι τρόπο να καταστρέψει το βεζιρόπουλο. Μια μέρα βγήκε το βεζιρόπουλο με το δάσκαλό του στο κυνήγι. Εκεί που πήγαινε, βλέπει χάμω ένα πολύ όμορφο φτερό, χρυσό· λέει του δασκάλου του.

- Ναν το πάρω το φτερό, δάσκαλε, που ’ναι τόσο όμορφο;

- Τι να σου πω, παιδί μου! αν το πάρεις θα μετανοήσεις, κι αν δεν το πάρεις πάλι θα μετανοήσεις.

- Ε, λέει το παιδί· ας το πάρω κι ας μετανοήσω, αφού είναι τόσο όμορφο.

Εκατέβηκε από τ’ άλογό του, το πήρε και το ’βανε στο κεφάλι του. Το βασιλόπουλο ήτανε ανεβασμένο στο παλάτι ψηλά απάνω στο κιόσκι, κι είχε κιάλια και κοίταζε κατά τα βουνά. Έτυχε να πέσουν τα κιάλια του σ’ ένα πράμα που έλαμπε στον ήλιο σαν διαμαντικό... δεν ήξερε κι εκείνος τι να ’ναι· κοιτάζει καλύτερα και βλέπει το βεζιρόπουλο, που είχε στο κεφάλι του ένα χρυσό τζελέγκι* σαν ένα μεγάλο φτερό.

- Μπρε! το διάβολο! λέει, πού το βρήκε αυτό, εγώ είμαι βασιλόπουλο κι ο μπαμπάς μου βασιλέας και δεν έχω τέτοιο πράμα. Σαν έρθει στο παλάτι θαν του το πάρω.

Εγύρισε το παιδί στο παλάτι με το δάσκαλό του. Μηνάει να πάει ευτύς απάνω το βεζιρόπουλο που τον θέλει. Του λέει·

- Τι ήταν εκείνο που φόραγες στο κεφάλι σου κι έλαμπε σα διαμαντικό;

- Τίποτις, ένα φτερό, είπε το παιδί.

- Φτερό! άιντε, πήγαινε, φέρ’ το να το ιδούμε.

Κατεβαίνει το βεζιρόπουλο κάτω στην κάμαρά του, παίρνει το φτερό και το πηγαίνει του βασιλόπουλου και του λέει

- Αφού σ’ αρέσει πάρ’ το, βασιλόπουλό μου. 

- Μπα! τι ναν το κάμω το φτερό, να πά να μου φέρεις το πουλί που ’χει τέτοιο φτερό, κι αν δε μου το φέρεις το πουλί, δε χωρείς μέσ’ στο παλάτι.

Πάει το βεζιρόπουλο κάτω στην κάμαρά του κι άρχισε να κλαίει και να βλαστημάει την ώρα που πήρε το φτερό απ’ το δρόμο. Εκεί που έκλαιγε, ήρθ’ ο δάσκαλός του. 

- Τι έχεις, παιδί μου, και κλαις;

- Τι να ’χω, δεν ήτανε καλύτερα να σ’ ακούσω να μην πάρω το φτερό!

Του είπε το και το, και πως πρέπει τώρα να εύρει το πουλί που είχε το φτερό, αλλιώς θα τον διώξει απ’ το παλάτι! Του είπε τότες ο δάσκαλός του·

- Άσ’ τα κλάματα και πάμε να βρούμε τον πατέρα σου να ιδούμε τι θα κάμομε.

Τότες αποφασίσανε να πάρουν κάμποσα τουλούμια κρασί και να πάνε σε μια μεγάλη στέρνα πού ’πιναν τα πουλιά νερό, που εγνώριζε ο δάσκαλός του. Επήραν το κρασί και πήγαν σ’ εκείνη τη στέρνα και άνοιξαν τη στέρνα και γύρισαν το νερό για να μην τρέχει άλλο μέσα και άδειασαν απ’ τα τουλούμια το κρασί μέσα κι επήγαν μακριά και κοιτάζανε. Δεν πέρασε πολλή ώρα και άστραψ’ όλος εκείνος ο τόπος. Τι να ιδούνε! βλέπουν έναν ωραίο αητό που ήρθε στη στέρνα να λουστεί και να πιει, επήγε ήπιε και πάλι σηκώθηκε ψηλά και πάλι κατέβηκε κάτω, ήπιε πάλι κρασί, ύστερα κάνει να ξεπετάξει και δεν ημπόρεσε. Δε χάνει καιρό ο δάσκαλος, τρέχει κι αρπάζει τον αητό. Τον φέρνει στο παιδί, τον παίρνουνε, πάνε στο παλάτι.

Η βασίλισσα των Γοργόνων ήτανε βγαλμένη περίπατο και σα γύρισε της λένε, πως τον μεγάλο χρυσό αητό τον πιάσανε και τον πάνε στο παλάτι. Απ’ το θυμό της βγαίνει το λουρί απ’ τη μέση της και του δίνει μια και το πετάει και τρέχει στο παλάτι της και κλείνεται μέσα, γιατί τον αγαπούσε πολύ.

Ας αφήσουμε τώρα τη βασίλισσα των πουλιών κι ας πάμε στο κακό βασιλόπουλο. Τον φέρανε τον αητό στο βασιλόπουλο· ευχαριστήθηκε για τον αητό, αλλά δυσηρεστήθηκε για το βεζιρόπουλο που μπόρεσε να πιάσει τον αητό.

Πέρασαν κάμποσες ημέρες· το βεζιρόπουλο, για ν’ ανασάνει, επήρε το δάσκαλό του, και πήγε πάλι στο κυνήγι· μπαίνοντας σε κάτι λαγκάδια είδε ένα πράμα και γυάλιζε. Λέει

- Τι πράμα είναι τούτο; ας πάω κοντά να ιδώ.

Πάει κοντά, τι να ιδεί! ένα λουρί βουτημένο στα διαμάντια και στα μαργαριτάρια κι απάνω στο λουρί ζωγραφισμένα με μαργαριτάρια ψάρια και γοργόνες.

Το παίρνει, τρέχει στο δάσκαλό του και του λέει·

- Κοίταξε, δάσκαλε, τι ευρήκα! να το πάρω ή να μην το πάρω;

- Τι να σου πω, παιδί μου; κι αν το πάρεις θα μετανοήσεις κι αν δεν το πάρεις πάλι θα μετανοήσεις.

- Ε, ας το πάρω αφού είναι τόσο όμορφο και ας μετανοήσω.

Το πήρε, το ζώστηκε στη μέση του και ξεκίνησε να πάει κατά το παλάτι. Το βασιλόπουλο πάλι από το κιόσκι τον είδε.

- Μωρέ! λέει, τι είναι κείνο που φοράει πάλι στη μέση του! σαν έρθει θαν του το πάρω.

Ήρθε στο παλάτι το παιδί, δίπλωσε το λουρί και το ’βανε στην κασέλα του. Το βασιλόπουλο εμήνυσε να πάει απάνω το βεζιρόπουλο· του λέει,

- Τι ήτανε εκείνο που φόραγες στη μέση σου;

- Τίποτα, ένα λουρί που ηύρα όξω εκεί που κυνηγούσα.

- Άιντε να μου το φέρεις να ιδώ τι λουρί είναι.

Πάει το παιδί και φέρνει το λουρί απάνω. Το βλέπει το βασιλόπουλο.

- Μπρε, λέει, φαντάζομαι την κυρά που είχε αυτό το λουρί τι πράμα θα είναι! Να πας χωρίς άλλο να μου την ευρείς και να μου τη φέρεις.

- Βρε αμάν βασιλόπουλο, πώς μπορώ να βρω την γυναίκα που το είχε αυτό να στην φέρω!

- Μπορείς, δεν μπορείς, πρέπει να πά να την φέρεις, αλλιώς θαν το μετανοήσεις.

Πάει το βεζιρόπουλο πάλι κάτω, τρέχει στον πατέρα του και στο δάσκαλό του.

- Πού μπορώ εγώ να βρω εκείνη που είχε αυτό το λουρί!

Τι να σου ειπώ, παιδί μου, ή έπρεπε να μην το πάρεις ή αφού το πήρες έπρεπε ναν το κρύψεις. Τα κλάματα και οι φωνές είναι περιττές· να κοιτάξομε τώρα πού θα βρούμε αυτή την κυρά!

Πήρε το δάσκαλό του πάλι και έφυγε. Ψάχνανε από δω, ψάχνανε από κει να βρούνε κανένα σημάδι, τίποτις! Εκειδά που κοιτούσανε βλέπουν ένα ωραίο παλάτι και έξω απ’ την αυλή του παλατιού, είδανε μια ωραία αρχόντισσα που σεργιάνιζε ολομόναχη. Αυτή λένε θα ήτανε εκείνη που είχε το ζουνάρι. Δε χάνουνε καιρό, την αρπάζουν μια, την τυλίσσουν μ’ ένα επανωφόρι και την βαίνουν απάνω στο άλογό τους, κάθησε από πίσω και το βεζιρόπουλο και τη βάσταγε καλά να μη φύγει. Φώναζε εκείνη, εφοβέριζε. Τότες το βεζιρόπουλο, της λέγει,

- Δεν φταίγω γω, το βασιλόπουλο μ’ έστειλε να πάρω πρώτα τον αητό κι ύστερα εσένα, αλλιώς θα μου ’κοβε το κεφάλι.

Τότες εκείνη έσπασε τα μαργαριτάρια που ήτανε στο λαιμό της και τα επέταξε στο δρόμο απ’ το θυμό της. Την επήγανε στο παλάτι, την είδε το βασιλόπουλο, έχασε το νου του απ’ την ομορφιά της. Πήγε ο βασιλέας, της είπε, ότι θα γίνει βασίλισσα να πάρει το γιο του. Εκείνη είπε, δεν μπορώ ν’ αποφασίσω τίποτα, αν δεν πάνε να μου φέρουν τα μαργαριτάρια που ’χασα στο δρόμο, να μη λείπει ούτε σπυρί. Φωνάζουνε το βεζιρόπουλο

- Να πας γλήγορα να φέρεις το μαργαριτάρι που πέταξε η βασίλισσα, να μη λείπει ούτε ένα σπυρί.

Κατεβαίνει το δυστυχισμένο το βεζιρόπουλο, λέει στο δάσκαλο:

- Να πάμε να βρούμε το μαργαριτάρι και να μη λείπει ούτε ένα σπυρί.

Πήγαν οι δυστυχισμένοι, ψάξαν από δω, από κει, τίποτις... στα τελευταία βλέπουν μια μερμηγκοφωλιά κι είχαν τα μερμύγκια βαλμένο το μαργαριτάρι γύρω γύρω στη φωλιά τους. Ευτύς το βεζιρόπουλο κατεβαίνει απ’ τ’ άλογό του, το μαζεύει όλο που δεν άφησε ούτε σπυρί. Το ’φερε στο παλάτι, το μετράει αυτή, είδε που δεν έλειψε ούτε ένα σπυρί. Τότες ευχαριστήθηκε και είπε.

- Για να σε πάρω άντρα πρέπει να τιμωρήσομε εκείνον που μου ’καμε τόσα κακά.

- Πρόσταξε, βασίλισσά μου, λέει το βασιλόπουλο κι ό,τι τιμωρία ειπείς θα του κάμω, φτάνει μόνο να προστάξεις.

- Ν’ ανάψουν ένα φούρνο που να καίει εφτά μερόνυχτα και στις εφτά μέρες να τον ρίξουνε μέσα στο φούρνο να καεί.

Αμέσως το βασιλόπουλο επρόσταξε ν’ ανάψουν ένα φούρνο εφτά μερόνυχτα. Φαντάσου πια τι λύπη που είχαν και το κακό, το βεζιρόπουλο, ο πατέρας του, ο δάσκαλος και όλοι, γιατί όλοι αγαπούσαν το βεζιρόπουλο. Μία μέρα η νέα βασίλισσα γύρεψε να πάει στη θάλασσα να περιπατήσει λίγο. Εκεί άρχισε και έλεγε έλεγε που δεν την καταλάβαινε κανένας, λόγια της σολομωνικής*. Της λέγει το βασιλόπουλο·

- Τι λες; πού μιλείς τόσην ώρα και δεν καταλαβαίνω τίποτις;

- Κάνω την προσευχή μου.

Το βασιλόπουλο δε μίλησε, μόν’ εγύρισε και πήγε στο παλάτι του. Ήρθαν οι εφτά μέρες, μα ο φούρνος δεν έκαιε, γιατί η βασίλισσα των Γοργόνων είπε στις Γοργόνες να κουβαλούν νερό να ρίχνουν μέσ’ στο φούρνο. Από μπροστά οι άνθρωποι του παλατιού βάζανε φωτιές και από πίσω αυτές τις σβήνανε. Ήρθαν οι εφτά μέρες, πήγαν κι έριξαν το παιδί στο φούρνο· τ’ άφησαν όλη τη νύχτα και την αυγή βγήκε ζωντανό. Απόρησαν όλοι που το είδαν ζωντανό και χαρά μεγάλη έγινε στο παλάτι. Τότες λέει το βασιλόπουλο. 

- Πες τώρα πότε θα γίνουν οι γάμοι μας.

- Μα έχουμε ακόμη να κάμουμε μια δοκιμή αν μ’ αγαπάς, του είπε αυτή.

- Εγώ αν σ’ αγαπώ! της είπε το βασιλόπουλο, τρελαίνομαι για σένα. Για την αγάπη σου δεν έβαλα να κάψουν τον καλύτερό μου φίλο;

- Δε φτάνει αυτό, του λέγει η βασίλισσα. Για το βεζιρόπουλο εκάψανε εφτά μερόνυχτα το φούρνο. Για σένα να κάψουν δυο ώρες μονάχα και να μπεις μέσα αν μ’ αγαπάεις, ειδεμή αν δεν το κάμεις αυτό, έχω τον τρόπο να φύγω και να πάω από κει που μ’ έφεραν.

Τότες εκείνος τι να κάμει, επολέμησε να της γυρίσει τη γνώμη της, αλλά του κάκου· του είπε πως αυτή είναι η τελευταία της γνώμη. Τότε πια το βασιλόπουλο είδε πως δεν μπορεί να κάμει αλλιώτικα και φώναξε τους δούλους και είπε να βάνουν λίγα λίγα ξυλαράκια να μην καεί πολύ ο φούρνος. Τότες τον επήρε από το χέρι η βασίλισσα κι εκατέβηκαν κάτω. Επήγαν στους φούρνους και είδε το βασιλόπουλο πως είναι κρύος ο φούρνος. Τότες του είπε·

- Έμπα μέσα νά! κρύος είναι ο φούρνος, δεν θα πάθεις τίποτε γιατί το έχω ευχή και κατάρα από τους γονέους μου, ο άντρας που θα με πάρει να μπει πρώτα μέσα στο φούρνο.

Άμα μπήκε το βασιλόπουλο στο φούρνο, χτυπάει τα χέρια της αυτή, κι ευτύς εχύθηκε μια φοβερή φωτιά μέσ’ στο φούρνο που έκαμε το βασιλόπουλο σκούρμιο. Αυτή δε χάνει καιρό, βγαίνει από την αυλή, και πέρασε και πήγε στο περιβόλι που εκαθόταν σ’ ένα δέντρο από κάτω το βεζιρόπουλο.

Τον έπιασε απ’ το χέρι, χτύπησε τα παλαμάκια και ήρθ’ ένας σίφουνας και τους πήρε και τους δυο και τους πήγε ίσια στο παλάτι της. Εκεί του είπε,

- Συ που ήσαν άξιος και έκαμες τόσα πράματα, θα είσαι άξιος να βασιλέψεις με μένανε απάνω στις Γοργόνες και στα πουλιά, γιατί εγώ είμαι η βασίλισσα όλων των Γοργόνων και όλων των πουλιών. Εγώ επειδή σ’ αγάπησα πρόσταξα τις Γοργόνες και φέρανε νερό μέσ’ στο φούρνο που μπήκες συ, και όντας μπήκε το βασιλόπουλο φέρνανε φωτιά. Αν με θέλεις για γυναίκα σου, καλό· ειδεμή είσ’ ελεύθερος να πας πίσω στο παλάτι σου, στους γονέους σου.

Τότες εκείνος έπεσε στα πόδια της και την επροσκύνησε και της είπε·

- Όχι άντρας σου, αλλά και δούλος σου δέχομαι να γίνω που μου ’σωσες τη ζωή μου.

Τότες λες και γέλασε όλος ο κόσμος! ευτύς αρχίσανε κελαηδούνε και όλα τα πουλιά κι έτσι την πήρε γυναίκα του. Φέρανε και το δάσκαλό του και τον πατέρα του και βασιλεύανε και βασιλεύουνε ακόμα και στις Γοργόνες και στα πουλιά.  Και ζούνε καλά κι εμείς καλύτερα.



νας άντρας και μια γυναίκα που δεν είχαν παιδιά, προσεύχονταν καθημερινά. Θα έδιναν μέχρι και τη ζωή τους για να αποκτήσουν ένα παιδάκι. Κάποια στιγμή, η ευχή τους πραγματοποιήθηκε. Όταν έφτασε η ώρα, όμως, το νεογέννητο που ήρθε στη ζωή τους προς έκπληξη τους ήταν ένας θηλυκός βάτραχος!

Ο άντρας και η γυναίκα φυσικά δεν είχαν πρόβλημα και τη μεγάλωσαν. Της έμαθαν μουσική και διάφορες δεξιότητες. Η βατραχίνα μέσα σε όλες τις ασχολίες της, αγαπούσε πολύ το τραγούδι. Εκπαίδευσε τόσο καλά τη φωνή της που μάγευε τους πάντες. Οι άνθρωποι στην πόλη, φυσικά, δεν την είχαν δει ποτέ και αναρωτιόντουσαν ποια ήταν αυτή η άγνωστη τραγουδίστρια που δεν εμφανιζόταν δημόσια.

Μια μέρα, ο γιος του βασιλιά πέρασε από το σπίτι και άκουσε τη βατραχίνα να τραγουδά. Σταμάτησε και έκατσε για πολύ ώρα μαγεμένος. Ερωτεύτηκε τόσο την άγνωστη τραγουδίστρια και έτσι πλησίασε τον πατέρα της ζητώντας του να τη δει και να μιλήσει μαζί της. Εκείνος όμως αρνήθηκε.

Ο πρίγκιπας την άκουσε να τραγουδά ξανά και την ερωτεύτηκε ακόμα πιο βαθιά. Έτσι, πήγε και ζήτησε από τον πατέρα της να την παντρευτεί. Εκείνος του είπε πως θα πρέπει να τη ρωτήσει πρώτα. Η βατραχίνα συμφώνησε, με τον όρο ότι θα πάει στο βασιλικό κάστρο κλεισμένη σε μια σκεπαστή άμαξα και ότι ο πρίγκηπας θα μπει στο νυφικό δωμάτιο χωρίς να τη δει. Ο πρίγκιπας, που η περιέργειά του έγινε ακόμα πιο μεγάλη, δέχτηκε.

Έτσι και έγινε. Την ημέρα εκείνη, η βατραχίνα πήγε στο βασιλικό κάστρο σε μια περίκλειστη άμαξα και μπήκε στο νυφικό δωμάτιο χωρίς κανένας να τη δει. Κρύφτηκε σε ένα από τα δύο κρεβάτια που ήταν εκεί. Ο πρίγκιπας, όταν ήρθε δε βρήκε κανέναν. Απογοητευμένος, ξάπλωσε στο κρεβάτι του και κοιμήθηκε.

Τα μεσάνυχτα, η βατραχίνα βγήκε από τα μαξιλάρια και ξάπλωσε δίπλα στον πρίγκηπα. Εκείνος, μισοκοιμισμένος όπως ήταν, πήρε τη βατραχίνα στο χέρι του και την πέταξε στο πάτωμα. Εκείνη, θυμωμένη έφυγε από το σπίτι.

Το επόμενο πρωί ο πρίγκιπας όταν κατάλαβε την πράξη του, στεναχωρήθηκε πολύ και μελαγχόλησε.

Λίγο καιρό αργότερα, πήγε πίσω στο σπίτι της. Ακούγοντας και πάλι το τραγούδι, ο έρωτας του για αυτήν δυνάμωσε και πάλι και την ξαναζήτησε σε γάμο. Εκείνη, δέχτηκε αυτή τη φορά χωρίς να βάλει όρους. Έφτιαξε ένα μικρό καροτσάκι από χαρτόνι, έδεσε έναν κόκορα μπροστά να τραβάει, και πήγε μόνη της στο βασιλικό κάστρο.

Στον δρόμο, συνάντησε τρεις νεράιδες. Μία από αυτές είχε καταπιεί ένα ψαροκόκαλο, που είχε κολλήσει στο λαιμό της και της προκαλούσε μεγάλο πόνο. Όταν οι τρεις νεράιδες είδαν τη βατραχίνα μέσα στο μικρό καρότσι να προχωρά τόσο χαρούμενα, γέλασαν ενθουσιασμένες. Το ψαροκόκαλο τότε, βγήκε ξαφνικά από το λαιμό της νεράιδας, απελευθερώνοντας την από τον πόνο.

Οι νεράιδες ανακουφισμένες πλησίασαν τη βατραχίνα. Η πρώτη νεράιδα είπε:

- "Θα σου δώσω μια όμορφη άμαξα με άλογα και υπηρέτες!"

Και σε μια στιγμή το καροτσάκι μεταμορφώθηκε σε μια άμαξα με άλογα που τη συνόδευαν υπηρέτες με όμορφη στολή.

Μετά η δεύτερη νεράιδα είπε:

- "Εγώ θα σου δώσω ακριβά ρούχα, χρυσό και ασήμι!"

Όλα ξαφνικά μεταμορφώθηκαν, όπως τα είχε πει. Αστραφτερά ρούχα, χρυσό και ασήμι εμφανίστηκαν μπροστά στα μάτια της βατραχίνας.

Έπειτα, ήρθε η τρίτη νεράιδα, εκείνη που μόλις πριν είχε γλιτώσει από το ψαροκόκαλο. Γελώντας, της είπε:

- "Εγώ θα σε μεταμορφώσω!".

Και αμέσως, η βατραχίνα μεταμορφώθηκε σε μια πεντάμορφη κοπέλα.

Εκείνη, μην μπορώντας να κρύψει τη χαρά της, ευχαρίστησε ευγενικά τις τρεις καλές νεράιδες και πήγε αμέσως στο βασιλικό κάστρο να βρει τον πρίγκηπα και αμέσως έκαναν ένα μεγάλο και χαρούμενο γάμο.

Και έζησαν αυτοί καλά και εμείς καλύτερα.



- Εγώ φτιάχνω καλύτερα κεντήματα από ‘σένα καυχήθηκε η Κυρά Βελόνα, έτσι όπως στεκόταν ξαπλωμένη στο κουτί της, δίπλα στις πολλές πολλές μικρές καρφιτσούλες, στην μικρή αράχνη που είχε μπει στο κουτί που είχε ξεμείνει ανοιχτό πάνω στη ραπτομηχανή και περιεργαζόταν το στενό χώρο στον οποίο είχε βρεθεί. Σε βλέπω κάθε φορά που η Κυρά μου με βγάζει από το κουτί της για να κεντήσει ένα όμορφο κέντημα ή να ράψει κάτι που περπατάς καημένη μου τοίχο – τοίχο, κάνοντας πάντα τις ίδιες βαρετές κινήσεις γύρω – γύρω και βγάζοντας αυτό το φριχτό γκρίζο νήμα από το στόμα σου κι όλη αυτή η φασαρία γιατί; Για να πλέξεις ένα μονότονο φτηνιάρικο ιστό, πάντα σε οκτάγωνο, χωρίς καμία πρωτοτυπία, από γωνία σε γωνία κι ύστερα πάς στην άλλη γωνία κι ύστερα στην άλλη και πάλι απ’ την αρχή… Ενώ εγώ….πλέκω τόσα όμορφα πράγματα που σίγουρα με ζηλεύεις, συνέχισε πικρόχολα η Κυρά Βελόνα… πλέκω λουλούδια κεντητά και ατλαζάδες και δαντέλες και ροτόντες κι ένα σωρό ωραία νήματα περνούν από τα χέρια μου και παίρνουνε ζωή….

Τα ‘λεγε όλα αυτά η πικρόχολη βελόνα κι ένοιωθε πολύ περήφανη που αισθανόταν χρήσιμο μέλος του σπιτιού που την φιλοξενούσε…

- Ναι αλλά εγώ είμαι ελεύθερη της απάντησε στοχαστικά η αραχνούλα κι από ‘δω ψηλά που στέκομαι βλέπω τον ήλιο έξω απ’ το παράθυρο και το φως που μπαίνει μέσα στο δωμάτιο. Όποτε θέλω αρχίζω τη δουλειά μου κι όποτε μου κάνει κέφι τη σταματάω. Κι όταν βαρεθώ εδώ μέσα, το σκάω κρυφά στην καταπράσινη αυλή του σπιτιού και μυρίζω το πανέμορφο πράσινο φρέσκο χορτάρι. Ξαπλώνω πάνω στα χρωματιστά λουλούδια κι η βροχή κι ο ήλιος χαϊδεύουν το μικρό κορμί μου. Ενώ εσύ είσαι φυλακισμένη και καταδικασμένη να ζεις μέσα σ’ αυτό το μαύρο σκοτεινό κουτί και μπορείς να κινηθείς μόνο όταν τα χέρια της νοικοκυράς σε χρησιμοποιούν και σε κατευθύνουν…

Κι η αραχνούλα έφυγε για να συνεχίσει το πλέξιμο του ιστού της….



Μια φορά και ένα καιρό, κάπου στο βυθό της θάλασσας ζούσε μια όμορφη γοργόνα με ξανθά μακριά μαλλιά, πράσινα μάτια και χρυσαφένια ουρά. Η γοργονίτσα κολυμπούσε όλη την ημέρα μόνο κοντά στο σπίτι της επειδή η μαμά της δεν την άφηνε να πηγαίνει μακριά μόνη της γιατί ήταν επικίνδυνα.

Μια μέρα η μαμά της είπε:

- «Θέλεις να πάμε σε έναν ύφαλο που ξέρω, να μαζέψουμε πολύχρωμα κοράλλια;»

- «Ναιαιαιαια» απάντησε εκείνη, ενθουσιασμένη.

Ξεκίνησαν λοιπόν και η μικρή γοργόνα σε όλη τη διαδρομή τραγουδούσε χαρούμενη. Όταν έφτασαν, η μικρή μαγεύτηκε από την ομορφιά και τα πολλά χρώματα που είχαν τα κοράλλια και δεν ήξερε που να πρωτοκοιτάξει! Ήταν πολύ χαρούμενη που η μαμά της την πήρε κοντά της σε αυτή τη μακρινή και ωραία βόλτα. Μάζεψε πολλά κοράλλια για να στολίζει τα μαλλιά της, ενώ συνέχιζε να τραγουδάει τα μαγικά τραγούδια που ξέρουν μόνο οι γοργόνες.

Όταν γύρισαν στο σπίτι, ρώτησε την μαμά της:

- «Μανούλα, μπορώ να ξαναπάω και να μαζέψω και άλλα κοράλλια;»

- «Όχι είναι επικίνδυνα να πας μόνη σου, μόνο μαζί μου θα πηγαίνεις. Ποτέ δε θα πας μόνη σου.»

Οι μέρες περνούσαν και η μικρή γοργόνα σκεφτόταν συνέχεια τα όμορφα κοράλλια του υφάλου. Μια μέρα αποφάσισε να μην ακούσει την συμβουλή της μαμάς της και ξεκίνησε να πάει κρυφά στον ύφαλο. Καθώς κολυμπούσε για να φτάσει κάπως μπερδεύτηκε και έχασε τον δρόμο. Κοιτώντας δεξιά και αριστερά για αρκετή ώρα είδε ένα μεγάλο θαλάσσιο βράχο και θυμήθηκε ότι από κει είχαν περάσει με την μαμά της και λίγο πιο πέρα ήταν ο ύφαλος με τα κοράλλια. Περνώντας τον μεγάλο βράχο είδε από μακριά τον ύφαλο, και από την χαρά της να φτάσει γρήγορα εκεί, δεν πρόσεξε ένα θαλάσσιο ρεύμα που ερχόταν καταπάνω της.

Τα νερά άρχισαν να θολώνουν απότομα, και δεν έβλεπε τίποτα μπροστά της. Σε λίγο ένα ακόμη απότομο ρεύμα, την έριξε πάνω σε κάτι μικρά βράχια, και χτύπησε το κεφάλι της. Μετά από πολλές ώρες ξύπνησε ζαλισμένη, και προσπάθησε να κουνήσει την ουρά της και να κολυμπήσει, αλλά κάτι την εμπόδιζε.

Κοίταξε πιο προσεκτικά, και είδε ότι είχε μπλεχτεί στα δίχτυα ενός ψαρά. Η μικρή γοργόνα αφού δεν μπορούσε να κουνηθεί και να ελευθερωθεί από εκεί, έβαλε τα κλάματα. Σκεφτόταν πόσο λάθος ήταν που δεν είχε ακούσει την μανούλα της, που της είπε να μην πάει μόνη της στον ύφαλο. Τώρα ήταν παγιδευμένη και δεν ήξερε και πόσο μακριά ηταν από το σπιτάκι της.

Η μανούλα της θα ήταν στενοχωρημένη και θα την έψαχνε παντού. Της έλειπε πάρα πολύ η μανούλα της αυτή τη στιγμή και συνέχιζε να κλαίει απαρηγόρητη.

Ξαφνικά άκουσε έναν θόρυβο και τρομαγμένη γύρισε απότομα να δει τι ήταν. Είδε έναν γεροντάκο με άσπρη γενειάδα, να πλησιάζει με μια ξύλινη βάρκα. Τρομαγμένη άρχισε να φωνάζει:

- «Σε παρακαλώ μη μου κάνεις κακό» και προσπαθούσε να ξεφύγει από τα δίχτυα αλλά δεν μπορούσε. Ο γεροντάκος άπλωσε τα χέρια του, και ανέβασε τα δίχτυα στην βαρκούλα, της χαμογέλασε και με μια γλυκιά φωνή της είπε:

- «Ηρέμησε, δεν θα σου κάνω κακό, θέλω να σε ελευθερώσω. Μα πες μου όμως, πώς βρέθηκες εδώ, τόσο μακριά από το σπιτάκι σου;»

Η μικρή γοργόνα του εξήγησε τι είχε πάθει καθώς πήγαινε στον ύφαλο, και ρώτησε τον καλό γεροντάκο αν μπορεί να την βοηθήσει να γυρίσει πίσω, γιατί η μαμά της θα ανησυχούσε πολύ. Ο γεροντάκος της είπε να μην στεναχωριέται, και ότι θα τι βοηθήσει να πάει πάλι κοντά στη μανούλα της. Επίσης της έδωσε και μία συμβουλή:

- «Ποτέ άλλη φορά να μην παρακούσεις την μαμά σου, εντάξει;».

Η γοργόνα κατέβασε το κεφαλάκι της γνωρίζοντας ότι είχε κάνει πολύ μεγάλο λάθος, και του είπε:

- «Ναι το ξέρω, η μανούλα μου με αγαπάει πολύ, και γι αυτό με συμβουλεύει. Από δω και πέρα θα την ακούω σε όλα. Το υπόσχομαι.»

Τότε ο γεροντάκος την πήγε με την βάρκα σε ένα σημείο μέσα στη θάλασσα, κοντά σε κάτι μεγάλα βράχια. Της είπε ότι στο βυθό από την αριστερή πλευρά ήταν ο ύφαλος που ήταν το σπίτι της. Ο γεροντάκος ψάρευε πολλά χρόνια σε αυτή τη θάλασσα και την ήξερε από έξω και ανακατωτά. Η μικρή γοργόνα τον ευχαρίστησε, και βούτηξε στα νερά χαρούμενη, ενώ αυτός την κοιτούσε συγκινημένος

Μετά από λίγη ώρα, αφού κολυμπούσε χωρίς να σταματήσει καθόλου, είδε το σπιτάκι της. Έξω από τη πόρτα είδε την μανούλα της να κλαίει, και της φώναξε από μακριά:

- «Μανούλα μανούλα, ήρθα, συγνώμη συγνώμη δε θα το ξανακάνω, σ'αγαπώ μανούλα, σ'αγαπώ πολύ.

Αυτή μόλις την είδε, το πρόσωπο της φώτισε από χαρά και ευτυχία, και έτρεξε αμέσως και την πήρε στην αγκαλιά της χαρούμενη. Της είπε ότι την έψαχνε δύο ολόκληρες μέρες και νόμιζε ότι δεν θα την ξανάβλεπε. Η μικρή γοργόνα της είπε όσα είχαν συμβεί, και για τη βοήθεια του καλού ψαρά. Υποσχέθηκε στη μανούλα της να μη ξανακάνει ποτέ του κεφαλιού της, και ότι θα την ακούει πάντα σε ότι την συμβουλεύει από δω και πέρα.

Η μαμά γοργόνα αγκάλιασε συγκινημένη την μικρή γοργονίτσα και είπε:

- «Να με ακούς, γιατί σε συμβουλεύω επειδή σε αγαπάω. Να με ακούς, γιατί όλες οι μανούλες του κόσμου, έχουν ΠΑΝΤΑ ΔΙΚΙΟ!!!

Και έζησαν αυτές καλά και εμείς καλύτερα!!




Γεια σας με λένε Τούλα, δηλαδή Δήμητρα αλλά όλοι με φωνάζουν Τούλα χαϊδευτικά.

Σας είπα ότι είμαι μέλισσα; Ναι είμαι μια μικρή μέλισσα και ζω μαζί με την οικογένεια μου σε ένα ψηλό βουνό, τον Ψηλορείτη. Μου αρέσει πολύ εδώ, όλη την ημέρα παίζω με τα λουλούδια και εδώ έχει πολλά πολλά  με υπέροχα χρώματα και διαφορετικές μυρωδιές που κάνουν τον κόσμο να ευωδιάζει.

Το χειμώνα κάθομαι μέσα στην κυψέλη, γιατί έξω έχει κρύο και χιόνι και μου αρέσει πολύ να ακούω ιστορίες από τη γιαγιά μου τη Δήμητρα που τόσο αγαπώ. Λέει τις πιο ωραίες ιστορίες, αφού όλοι την φωνάζουν μελισσοπαραμυθού.

Έτσι αποφάσισα να σας πω και γω μια ιστορία, την αγαπημένη μου.  Η γιαγιά μου λέει ότι είναι πραγματική. Λοιπόν, καθίστε αναπαυτικά και ακούστε προσεκτικά.

Κάποτε πριν πολλά χρόνια, εδώ σε αυτήν την περιοχή, στην περιοχή της αρχαίας Ελεύθερνας ζούσαν αρκετοί και σημαντικοί άνθρωποι. Είχαν ωραία σπίτια και ναούς, κάνανε πανέμορφα αγάλματα και κοσμήματα και απολάμβαναν κάθε μέρα την φύση γύρω τους με τα νερά και τα ρυάκια, με τα πολλά δέντρα και το ψηλό βουνό. Εκεί μαζί τους ζούσαν και οι δικοί μου οι πρόγονοι, οι μέλισσες. Όλη μέρα δούλευαν ασταμάτητα χωρίς να παραπονιούνται καθόλου, μετέφεραν τη γύρη από λουλούδι σε λουλούδι και από δέντρο σε δέντρο, κάνανε μέλι, κερί, βασιλικό πολτό, πρόπολη, όλα τα καλά που κάνει μια μέλισσα. Η γιαγιά μου λέει ότι εκείνο το μέλι ήταν το πιο γλυκό και εύγευστο μέλι που έχει δοκιμάσει ποτέ άνθρωπος και να σας πω... την πιστεύω.

Το πιο γλυκό μέλι Το πιο γλυκό μέλι

Εκεί  λοιπόν κατοικούσε και μια γυναίκα, που ασχολιόταν πολύ με τις μέλισσες αυτές και που δε θα σας πω ακόμα το όνομά της. Η  γυναίκα εκείνη ήταν πολύ όμορφη, με μεγάλα μάτια που έφεγγαν στον ήλιο και μαύρα μακριά μαλλιά όλο μπούκλες. Συνήθιζε να φοράει κάθε μέρα την κρητική ενδυμασία με ένα όμορφο επίβλημα,  ξέρετε σαν εσάρπα, που σκέπαζε απαλά και τους δύο ώμους της, μία φαρδιά ζώνη μετάλλινη και μακριά φούστα στολισμένη με χρωματιστά τετράγωνα. Ήταν η ιέρεια του ναού του θεού Απόλλωνα, που ήταν θεός του ήλιου και ήταν και προστάτιδα των μελισσών που φρόντιζε εκεί κοντά στο ναό, των προγόνων μου δηλαδή.

Ο θεός Απόλλωνας επειδή την αγαπούσε για την καλοσύνη της, της χάρισε ένα περιδέραιο με χάντρες που θύμιζαν λουλούδια, άνθη. Και ήταν ένα χρυσό, ένα από έβενο, ένα χρυσό, ένα από έβενο ώστε να θυμίζει μέλισσα και φυσικά το όνομά της Μελισσάνθη. Όλοι οι άνθρωποι στην αρχαία Ελεύθερνα τη συμπαθούσαν πολύ γιατί ήταν πάντα χαμογελαστή, καλόκαρδη με μια καλή κουβέντα για τον καθένα. Αφού εκτός από τους κατοίκους πήγαιναν να τη συναντήσουν και οι  ταξιδιώτες που πήγαιναν στην Κνωσσό ή στην Κυδωνία.

Όλοι πήγαιναν εκεί, προσεύχονταν στο ναό και ζητούσαν από τη Μελισσάνθη να τους συμβουλέψει για τη ζωή τους. Εκείνη ετοίμαζε το βωμό για να κάνει την ιερή τελετή της, πρόσφερε στον θεό Απόλλωνα μέλι, κρασί, φρούτα και καρπούς και του ζητούσε με τη σειρά της να στείλει καλές και ειρηνικές μέρες στον τόπο και στους ανθρώπους, ώστε να ευημερούν και να προοδεύουν. Μετά τους κερνούσε όλους από το μέλι και όλοι φεύγανε χαρούμενοι και αισιόδοξοι. Στον υπόλοιπο χρόνο της η Μελισσάνθη περιποιούνταν τα λουλούδια της και φρόντιζε τις μέλισσες.

Όλα κυλούσαν όμορφα, ώσπου ήρθε εκείνη η μέρα.  Μια μέρα  που από το χάραμα ακόμα ο ουρανός γέμισε με μαύρα, απειλητικά,  πυκνά σύννεφα, που ούτε μια αχτίδα του ήλιου δεν μπορούσε να τα διαπεράσει. Άρχισε να φυσάει μανιασμένα και να βρέχει καταρρακτωδώς. Η Μελισσάνθη βλέποντας αυτή την κοσμοχαλασιά, χωρίς δεύτερη σκέψη, έτρεξε να προστατέψει τις μέλισσες.

Μόνο αφού σκέπασε και προφύλαξε όλες τις κυψέλες και είδε ότι οι μέλισσες θα είναι ασφαλείς ξεκίνησε να πάει πίσω στο ναό. Τότε ακούστηκε μια δυνατή βροντή. Ο ουρανός φωτίστηκε από άκρη σε άκρη και ένας κεραυνός προσγειώθηκε πάνω στη Μελισσάνθη. Ο θεός Απόλλωνας βλέποντας το κακό που έγινε, πήρε στα χέρια του τη Μελισσάνθη και αφού της έδωσε αιώνια ζωή τη μεταμόρφωσε σε μέλισσα, ώστε να μείνει για πάντα στο ναό, στην Ελεύθερνα παρέα με τις μέλισσες.

Οι άνθρωποι την άλλη μέρα την αναγνώρισαν μέσα στις υπόλοιπες μέλισσες από το περιδέραιο που συνέχιζε να φοράει, αν και πιο μικρό πια. Τότε ετοίμασαν βωμούς έξω από το ναό για να ευχαριστήσουν τον Απόλλωνα και έφτιαξαν προς τιμήν της κοσμήματα που απεικόνιζαν τη Μελισσάνθη, από τη μια μεριά έβλεπες ένα κρινάκι, ένα άνθος και όταν το γυρνούσες ανάποδα έβλεπες τη θεά μέλισσα.

Ήταν η πρώτη φορά στην ανθρώπινη ιστορία που απεικόνισαν τη μέλισσα σαν θεά. Άλλοι λένε ότι έφτιαξαν κ ένα μικρό άγαλμα με τη μορφή της που αργότερα έφτασε μακριά, στη Γαλλία. Αλλά η γιαγιά λέει ότι αυτή είναι μια άλλη ιστορία, που ίσως να σας την πω κάποια άλλη φορά.



Από τόσο δα μικρό σποράκι θυμάμαι ένα μεγάλο, ζεστό χέρι να με κρατάει με αγάπη και μια πολύ γλυκιά φωνή να μου μιλά. Να με βάζει τρυφερά στο χώμα και σκεπάζοντάς με να εύχεται να μεγαλώσω και να γίνω. Να γίνω… «τι να γίνω;» σκεφτόμουν τότε. Τώρα ξέρω… ΈΝΑ ΜΕΓΑΛΟ ΔΕΝΤΡΟ γεμάτο με πολλά και ζουμερά κεράσια. Και πώς να μην γίνω; Αφού κάθε λίγο και λιγάκι μου μιλούσε, μου τραγουδούσε και με χάιδευε σαν μικρό παιδί. Και κάθε μέρα όλο και περισσότερο έλαμπαν τα μεγάλα γκριζογάλανα μάτια του όλο αγάπη και γω μέρα με την μέρα ψήλωνα και φούντωνα. Έμαθαν οι ρίζες μου, τα κλωναράκια μου και το φύλλωμά μου εκτός από το νερό και τον ήλιο να χουν ανάγκη και την αγάπη του. Έτσι μεγάλωνα.

Κάθε Ιούνιο απαντούσα σε αυτή τη φροντίδα με τον τρόπο μου. Τα κεράσια μου ξεχώριζαν σε μέγεθος και γεύση. Φυσικά αυτό δεν πέρασε απαρατήρητο από τα παιδιά της γειτονιάς. Σχεδόν έναν μήνα τα φιλοξενούσα πάνω στα κλαδιά μου. Σκαρφάλωναν όλο χάρη και σβελτάδα, βρίσκανε μια καλή θέση στα αναπαυτικά κλαδιά μου και αυτό ήταν. Το μόνο που ακουγόταν ανάμεσα στα γέλια τους ήταν ο ήχος που έκαναν τα κουκούτσια πέφτοντας στην αυλή. Γιατί από την γλυκιά φωνή που γνώριζα από σποράκι τίποτα, κουβέντα, δεν τα μάλωνε ποτέ. Μόνο τη χαρά του ένιωθα για τους μικρούς μας φίλους, που τους πρόσεχε υπομονετικά και διακριτικά πίσω από το παράθυρο. Καμιά φορά βέβαια εμφανιζόταν να κατεβάσει απ’ τα κλαδιά μου κάποιο παιδάκι που δεν τα κατάφερνε αλλά και πάλι δήθεν τα μάλωνε:

- «Μην ανεβαίνετε, θα πέσετε. Και συ που πήγες τόσο ψηλά; Κατέβα γρήγορα!!».

Άλλοτε πάλι θυμάμαι, αφού ευχαριστιόταν τα μεσημέρια του κάτω από τη σκιά μου, μόλις δρόσιζε λίγο μάζευε με τις σακούλες τα κεράσια μου να τα μοιράσει στους γείτονες.

Τον Απρίλη δεχόμουν ένα αηδόνι, κάθε χρόνο το ίδιο. Έμαθα να το περιμένω με λαχτάρα. Όλο το βράδυ μου κρατούσε συντροφιά με το πανέμορφο κελάηδημα του. Μέχρι να ξημερώσει με μάγευε με τη φωνή του και καθισμένο στο πιο ψηλό κλαδί μου εξιστορούσε τις περιπέτειες του από τις μακρινές, ζεστές χώρες.

Τον χειμώνα πάλι, γέμιζαν τα κλαδιά μου χιόνι. Ονειρεμένο ήταν όπως έπεφτε πυκνό και πολύ, σε μεγάλες νιφάδες που λαμποκοπούσαν, ιδίως το βράδυ με το φως του φεγγαριού. Ονειρεμένο… αλλά και τόσο παγωμένο… ο άνθρωπός μου και πάλι με προστάτευε. Καθάριζε τα κλαδιά μου απ’ το χιόνι μην σπάσουν από το βάρος. Μάλιστα έναν χειμώνα που ήταν πραγματικά πολύ βαρύς και κρύος μέχρι που σκέπασε τις ρίζες μου να μην παγώσω και κάθε πρωί ερχόταν όλο ανησυχία μέχρι να καταλάβει ότι ήμουν καλά και όλο μου μιλούσε και με κοιτούσε με τόση ζεστασιά που έφτανε βαθιά μες τον κορμό μου και με ζέσταινε σαν ήλιος. Τόσο που την άνοιξη πάντα του χαμογελούσα μέσα από τα φύλλα και τα μπουμπούκια μου και του ετοίμαζα τα πιο γλυκά κεράσια… γιατί και γω τον αγαπούσα.

Άλλωστε το γεγονός ότι είμαι δέντρο δε σημαίνει ότι δεν αγαπώ. Ίσα ίσα να ξέρεις ότι τα δέντρα και νιώθουν και σε ακούν και πονάνε και αγαπάνε. Φύτεψε ένα δέντρο και συ μικρέ μου φίλε, φρόντιζέ το να μεγαλώσει, δώσε του αγάπη και θα το διαπιστώσεις…




Μια φορά κι έναν καιρό ήταν ένα κοριτσάκι που το αγαπούσαν όλοι. Πιο πολύ απ' όλους την αγαπούσε η γιαγιά της, αλλά ήταν φτωχή και το μόνο που μπόρεσε να της δώσει ήταν ένα μικρό κόκκινο σκουφάκι από βελούδο. Η μικρή το φορούσε πάντα και της ταίριαζε πολύ, έτσι όλοι τη φώναζαν "η Κοκκινοσκουφίτσα".

Μια μέρα της είπε η μητέρα της: "Έλα Κοκκινοσκουφίτσα, πάρε λίγο φαγητό, αυτό το ψωμί και ένα μπουκάλι κρασί να τα πας στη γιαγιά σου. Έχει αρρωστήσει και πρέπει να φάει για να δυναμώσει και να γίνει καλά. Ξεκίνα νωρίς για να μη σε προλάβει ο ήλιος του μεσημεριού, και στον δρόμο, περπάτα ήσυχα και καλά, μη βγεις από το δρόμο σου γιατί μπορεί να σκοντάψεις και να σπάσει το μπουκάλι και θα πας στη γιαγιά σου με άδεια χέρια. Κι όταν φτάσεις να μην ξεχάσεις πρώτα από όλα να την καλημερίσεις".

"Θα προσέχω πολύ", είπε η Κοκκινοσκουφίτσα στη μητέρα της.

Η γιαγιά της ζούσε μακριά στο δάσος, δυόμισι χιλιόμετρα από το χωριό. Μόλις η Κοκκινοσκουφίτσα μπήκε στο δάσος συνάντησε έναν λύκο. Η Κοκκινοσκουφίτσα δεν ήξερε τι κακό ζώο ήταν αυτός, και δεν τον φοβήθηκε καθόλου.

"Καλημέρα Κοκκινοσκουφίτσα".

"Καλημέρα, λύκε".

"Πού πηγαίνεις πρωί-πρωί, Κοκκινοσκουφίτσα;"

"Στη γιαγιά μου".

"Τι κουβαλάς στην ποδιά σου;"

"Λίγο φαγητό και κρασί. Χτες έψησε η μητέρα μου στον φούρνο κι έφτιαξε κάτι καλό για την άρρωστη γιαγιά μου. Άμα τα φάει θα γίνει καλά".

"Και πού ζει η γιαγιά σου Κοκκινοσκουφίτσα;"

"Ένα χιλιόμετρο από εδώ, βαθύτερα μέσα στο δάσος. Το σπίτι της στέκει κάτω από τρεις μεγάλες βαλανιδιές, οι καρυδιές είναι παραδίπλα, σίγουρα θα το 'χεις δει", απάντησε η Κοκκινοσκουφίτσα.

Ο λύκος σκέφτηκε "τι καλή που είναι αυτή η μικρούλα! Τι νόστιμη γεύση που θα έχει. Πρέπει να δράσω με πανουργία και να τις πιάσω και τις δυο". Έτσι περπάτησε για λίγο μαζί της και μετά της είπε: "Κοίτα Κοκκινοσκουφίτσα, τι όμορφα λουλούδια! Λέω πως δεν ακούς τι ωραία που τραγουδούν τα πουλιά κι εσύ προχωράς βαρετά λες και πηγαίνεις σχολείο. Κοίτα όλη η φύση γιορτάζει σήμερα".

Η Κοκκινοσκουφίτσα σήκωσε το βλέμμα της και είδε τις ηλιαχτίδες να χορεύουν ανάμεσα στα κλαδιά, όμορφα λουλούδια να είναι φυτρωμένα παντού και σκέφτηκε "Αν μαζέψω ένα μικρό μπουκέτο λουλούδια θα κάνω τη γιαγιά μου πολύ χαρούμενη. Είναι ακόμη νωρίς και σίγουρα θα προλάβω". Άφησε λοιπόν τον δρόμο πίσω της και χώθηκε στο δάσος για να βρει τα πιο όμορφα λουλούδια. Κάθε φορά που έκοβε ένα λουλούδι, νόμιζε πως λίγο παρακάτω έβλεπε ένα άλλο ακόμη πιο όμορφο κι έτσι, από λουλούδι σε λουλούδι, έμπαινε όλο και πιο βαθειά στο δάσος.

Στο μεταξύ ο λύκος έφτασε τρέχοντας στο σπίτι της γιαγιάς και της χτυπά την πόρτα.

"Ποιος είναι;"

"Η Κοκκινοσκουφίτσα", απαντάει ο λύκος. "Φέρνω φαγητό και κρασί, άνοιξε την πόρτα".

"Σήκωσε τον σύρτη", φώναξε η γιαγιά, "είμαι πολύ αδύναμη και δεν μπορώ να ανοίξω".

Ο λύκος σήκωσε τον σύρτη, άνοιξε την πόρτα και χωρίς λέξη πήγε στο κρεβάτι της γιαγιάς και την έφαγε. Μετά έβαλε τα ρούχα της γιαγιάς, ξάπλωσε στο κρεβάτι της και τράβηξε τις κουρτίνες.

Ο κακός Λύκος παριστάνει ότι είναι η γιαγιά της ΚοκκινοσκουφίτσαςΟ κακός Λύκος παριστάνει ότι είναι η γιαγιά της Κοκκινοσκουφίτσας

Η Κοκκινοσκουφίτσα, αφού μάζεψε όσα λουλούδια μπορούσε να κουβαλήσει, θυμήθηκε τη γιαγιά της και πήρε τον δρόμο για το σπίτι της.

Της φάνηκε παράξενο που η πόρτα ήταν ανοιχτή και όταν μπήκε στο δωμάτιο της γιαγιάς ένιωσε ένα παράξενο αίσθημα και σκέφτηκε "Τι άβολα που νιώθω σήμερα! Άλλες φορές μου άρεσε τόσο πολύ να είμαι με τη γιαγιά μου", και δυνατά είπε "Καλημέρα". Μα δεν πήρε απάντηση. Έτσι πήγε στο κρεβάτι και άνοιξε τις κουρτίνες. Στο κρεβάτι είδε τη γιαγιά της ξαπλωμένη, με το σκουφί της τραβηγμένο πολύ, κι ένα βλέμμα ιδιαίτερα παράξενο.

"Ω γιαγιά!", είπε, "τι μεγάλα αυτιά που έχεις!"

"Για να σε ακούω καλύτερα, παιδάκι μου".

"Μα, γιαγιά, τι μεγάλα μάτια που έχεις!"

"Για να σε βλέπω καλύτερα, παιδάκι μου".

"Γιαγιά, γιατί έχεις τόσο μεγάλα χέρια;"

"Για να σε αγκαλιάζω καλύτερα, παιδάκι μου".

"Γιαγιά τι τρομακτικά μεγάλο στόμα που έχεις!"

"Για να σε τρώω καλύτερα!"

Με το που το είπε αυτό ο λύκος, ορμάει με ένα σάλτο και τρώει την Κοκκινοσκουφίτσα.

Αφού ο λύκος χόρτασε την πείνα του, ξάπλωσε και πήρε έναν υπνάκο. Ροχάλιζε πολύ δυνατά. Ένας κυνηγός τον άκουσε καθώς πέρναγε έξω απ' το σπίτι και μονολόγησε "Πώς ροχαλίζει έτσι η γιαγιάκα! Πάω να δω μήπως χρειάζεται κάτι". Μπαίνοντας μέσα βλέπει τον λύκο να κοιμάται. "Εσύ εδώ αχρείε! Έχω ράμματα για τη γούνα σου!" Και τη στιγμή που θα πυροβολούσε σκέφτηκε ότι ίσως ο λύκος έχει φάει τη γιαγιά. Έτσι ο κυνηγός δεν πυροβόλησε, μήπως ακόμα προλάβαινε να σώσει την ηλικιωμένη γυναίκα. Άρπαξε το ψαλίδι και άρχισε να κόβει το στομάχι του λύκου. Με τις δυο πρώτες ψαλιδιές είδε την Κοκκινοσκουφίτσα. Έκοψε άλλες δυο φορές, νάσου και η γιαγιά. Έκοψε λίγο ακόμα και η Κοκκινοσκουφίτσα βγήκε λέγοντας: "Αχ, πόσο φοβήθηκα! Τι σκοτεινά που ήταν μέσα στον λύκο" και μετά βγήκε ζωντανή και η γιαγιά, ίσα-ίσα που ανέπνεε. Η Κοκκινοσκουφίτσα μάζεψε γρήγορα πέτρες και γέμισε την κοιλιά του λύκου. Όταν ο λύκος ξύπνησε ήθελε να ξεφύγει αλλά οι πέτρες ήταν πολύ βαριές και ο λύκος έπεσε νεκρός.

Η Κοκκινοσκουφίτσα, η γιαγιά και ο κυνηγός ήταν πολύ χαρούμενοι. Ο κυνηγός έγδαρε το τομάρι του λύκου και πήγε σπίτι του. Η γιαγιά έφαγε το φαγητό, το ψωμί και ήπιε λίγο κρασί και δυνάμωσε. Τότε η Κοκκινοσκουφίτσα είπε στη γιαγιά της: "Όσο ζω δε θα ξαναβγώ απ' το δρόμο μου, όπως μου 'χε πει και η μητέρα μου, γιατί υπάρχουν πολλοί κίνδυνοι".

Αυτοί που ξέρουν τα πράγματα λένε ότι άλλη μια φορά η Κοκκινοσκουφίτσα συνάντησε έναν άλλο λύκο, πηγαίνοντας φαγητό στη γιαγιά της. Ο λύκος προσπάθησε να την ξεγελάσει και να τη βγάλει από το μονοπάτι. Η Κοκκινοσκουφίτσα όμως είχε τον νου της και πήγε κατευθείαν στο σπίτι της γιαγιάς της χωρίς καθυστέρηση. Είπε στη γιαγιά της ότι ο λύκος την καλημέρισε, αλλά είχε μια κακία στα μάτια του και σίγουρα θα την είχε φάει αν δεν ήταν στη δημοσιά. "Μη φοβάσαι", της είπε η γιαγιά της, "θα κλειδαμπαρώσουμε την πόρτα και δε θα μπορέσει να μπει αν έρθει εδώ". Πραγματικά, σε λίγο χτύπησε η πόρτα και ήταν ο λύκος: "Άνοιξε γιαγιά, η Κοκκινοσκουφίτσα είμαι και σου έφερα φαγητό". Η γιαγιά και η Κοκκινοσκουφίτσα ούτε μίλησαν, ούτε άνοιξαν την πόρτα. Ο λύκος χτύπησε μια, δυο, τρεις φορές και τελικά ανέβηκε στη στέγη. Περίμενε πότε θα βγει η Κοκκινοσκουφίτσα για να την αρπάξει και να τη φάει. Αλλά η γιαγιά κατάλαβε το σχέδιό του. Στο σπίτι υπήρχε μια μεγάλη γούρνα και η γιαγιά είπε στην Κοκκινοσκουφίτσα: "Έλα να μαγειρέψουμε. Έχω χωριάτικα λουκάνικα για ψήσιμο, βάλε το νερό στη φωτιά". Η Κοκκινοσκουφίτσα βοήθησε τη γιαγιά της στη μαγειρική. Σύντομα η μυρωδιά απ' τα ψημένα λουκάνικα έφτασε στα ρουθούνια του λύκου. Ακολούθησε τη μύτη του και τεντώθηκε να δει τι ετοιμάζουν μέσα στο σπίτι. Δεν μπόρεσε να κρατηθεί όμως και έπεσε από την στέγη μέσα στη γεμάτη γούρνα και πνίγηκε. Η Κοκκινοσκουφίτσα γύρισε σπίτι της και από τότε δεν την ξαναπείραξε κανένας.




ια φορά κι έναν καιρό, ήταν ένας έμπορος, ο κυρ Θωμάς, που είχε τρεις κόρες. Μια μέρα έπρεπε να φύγει μακρυά σε ταξίδι, και πήγε να χαιρετήσει τις κόρες του.

- Φεύγω αύριο, είπε ο κυρ Θωμάς στις τρεις κόρες του. Το ταξίδι θα κρατήσει πολύ. Τι θέλετε να σας φέρω;

Η μεγαλύτερη κόρη ήθελε μαργαριτάρια, η δεύτερη ήθελε διαμάντια. Η τρίτη, η μικρότερη του είπε:

- Αγαπημένε μου πατέρα, εγώ θέλω έναν κορυδαλλό που να κελαηδάει καλύτερα από αηδόνι και να πετάει γρήγορα σαν αστραπή.

Ο καλόκαρδος πατέρας της απάντησε:

- Καλά, κόρη μου, θα φροντίσω να βρω ένα τέτοιο κορυδαλλό και θα σου τον φέρω.

Ύστερα ο κυρ Θωμάς φίλησε και τις τρεις κόρες του και ξεκίνησε.

Όταν ύστερα από μερικούς μήνες τελείωσε τις δουλειές του και ετοιμαζόταν να γυρίσει στην πατρίδα του ο κυρ Θωμάς αγόρασε μαργαριτάρια και διαμάντια για τις δυο μεγαλύτερες κόρες του. Πουθενά όμως, όσο κι αν έψαξε, δεν βρήκε τον κορυδαλλό που κελαηδούσε καλύτερα από αηδόνι και που πετούσε σαν αστραπή. Αυτό τον στεναχωρούσε πολύ γιατί η μικρότερη κόρη του ήταν και η πιο αγαπημένη του.

Μια μέρα ο δρόμος του τον έφερε σ’ ένα δάσος. Στη μέση του δάσους ήταν ένας ωραίος μεγαλόπρεπος πύργος. Κοντά στον πύργο ήταν ένα δέντρο και στην κορυφή του δέντρου είδε έναν κορυδαλλό που τραγουδούσε υπέροχα. Ξαφνικά το πουλάκι πέταξε από το δέντρο σαν αστραπή και με την ίδια γρηγοράδα ξανακάθισε στη θέση του.

- Α, είπε, σε βρήκα πάνω στην ώρα.

Και φώναξε στον υπηρέτη του να κατέβει από το άλογο και να πιάσει το πουλάκι.

Ο υπηρέτης κατέβηκε από το άλογο του για να πιάσει το πουλάκι μα τη στιγμή που πλησίασε το δέντρο και άπλωσε το χέρι του να πιάσει τον κορυδαλλό, ένα λιοντάρι πετάχτηκε αγριεμένο, έτοιμο να τους κατασπαράξει!

Το λιοντάρι τρόμαξε τον κυρ Θωμά.

- Ποιος τολμάει να κλέψει τον κορυδαλλό μου; βρυχήθηκε το λιοντάρι.

Ο κύριος Θωμάς κατατρομαγμένος είπε:

- Δε φταίει ο υπηρέτης μου. Εγώ φταίω. Εγώ του είπα να πιάσει τον κορυδαλλό. Μα δεν ήξερα πως το πουλάκι ήταν δικό σου. Λυπήσου με και χάρισε μου τη ζωή.

- Τίποτα δεν μπορεί να σε σώσει, του απάντησε το λιοντάρι, εκτός αν μου υποσχεθείς πως θα μου δώσεις το πρώτο ζωντανό πλάσμα που θα συναντήσεις όταν γυρίσεις στο σπίτι σου. Αν δέχεσαι αυτόν τον όρο, θα σου χαρίσω τη ζωή και θα σου δώσω και τον κορυδαλλό.

Ο κυρ Θωμάς δίσταζε να δεχτεί.

«Και αν το πρώτο ζωντανό πλάσμα που θα συναντήσω είναι καμιά από τις κόρες μου;» συλλογιζόταν.

Όμως ο υπηρέτης που έτρεμε από το φόβο, του είπε:

- Και γιατί να είναι μια από τις κόρες σου; Μπορεί να είναι η γάτα μας ή ο σκύλος. Εμείς θα φτάσουμε χωρίς να έχουμε ειδοποιήσει και δε θα μας περιμένουν.

Ο κακομοίρης ο Θωμάς σκέφτηκε, ξανασκέφτηκε, είδε πως είχε δίκιο ο υπηρέτης του. Πήρε λοιπόν τον κορυδαλλό, υποσχέθηκε πως θα έδινε στο λιοντάρι το πρώτο ζωντανό πλάσμα που θα συναντούσε μόλις έφτανε σπίτι του και ξεκίνησε.

Όταν έφτασε – τι ατυχία, αλήθεια! – η μικρή του κόρη έτυχε να είναι στην αυλή και μόλις τον είδε έτρεξε πρώτη αυτή, έπεσε στην αγκαλιά του χαρούμενη και άρχισε να τον φιλάει. Και όταν είδε τον κορυδαλλό και τον άκουσε να κελαηδάει, τότε πια δεν ήξερε τι έκανε από τον ενθουσιασμό της. Κιτρίνισε ο πατέρας και άρχισε να κλαίει απελπισμένος.

- Αγαπημένο μου παιδί, της είπε. Αυτό το πουλάκι μου στοίχισε πολύ ακριβά. Δε θα τα βγάλω πέρα από τον καημό μου. Καλύτερα να μη γύριζα. Μεγάλη συμφορά μας βρήκε.

Και της διηγήθηκε την περιπέτεια με το λιοντάρι και την παρακάλεσε να μην πάει, οτιδήποτε και αν επρόκειτο να γίνει.

Μα εκείνη τον παρηγορούσε και του έλεγε:

- Πατέρα μου, αυτό που υποσχέθηκες, πρέπει να γίνει. Θα πάω και θα μαλακώσω την καρδιά του λιονταριού. Μη φοβάσαι, θα ξαναγυρίσω ευτυχισμένη κοντά σου.

Την άλλη μέρα το πρωί ετοιμάστηκε η κόρη και αφού αποχαιρέτησε τους δικούς της πήγε στο δάσος, ήρεμη και γεμάτη εμπιστοσύνη, για να βρει τον πύργο του λιονταριού.

Το λιοντάρι εκείνο ήταν στην πραγματικότητα ένας όμορφος νεαρός που τον είχε καταραστεί μια κακιά μάγισσα! Τη ημέρα αυτός και οι ακόλουθοί του ήταν λιοντάρια. Τη νύχτα όλοι τους ξαναγίνονταν άνθρωποι.

Μόλις έφτασε η κόρη, την υποδέχτηκε το λιοντάρι με χαρά και την οδήγησε στον πύργο. Όταν νύχτωσε, το λιοντάρι έγινε ένας ωραίος άντρας και ρώτησε την κόρη αν θέλει να γίνει γυναίκα του. Η κόρη δέχτηκε και ο γάμος τους γιορτάστηκε με μεγαλοπρέπεια.

Το λιοντάρι και η κόρη παντρεύτηκαν.

Τώρα η μικρή κόρη ήταν ευτυχισμένη αλλά ανησυχούσε για τον πατέρα της και τις αδερφές της.

Μια μέρα το λιοντάρι της είπε:

- Σε τρεις μέρες θα γίνει ο γάμος της μεγάλης αδερφής σου. Αν θέλεις να πας, τα λιοντάρια μου θα σε συνοδέψουν.

Εκείνη του απάντησε πως λαχταρούσε να ξαναδεί τον πατέρα της και τις αδερφές της.

Ετοιμάστηκε, πήρε πλούσια δώρα μαζί της και έφυγε. Τη συνόδεψαν πέντε λιοντάρια.

Τη δέχτηκαν με πολύ μεγάλη χαρά και όλοι τη ρωτούσαν πώς γλίτωσε από το λιοντάρι και πού ζει τώρα. Εκείνη τους διηγήθηκε όλη την ιστορία της και τους είπε τι ωραίο κι ευγενικό άντρα είχε και πόσο ευτυχισμένη ζούσε.

Έμεινε με τους δικούς της όσο καιρό κράτησαν οι γιορτές για το γάμο. Έπειτα ξαναγύρισε στον πύργο που την περίμενε ο άντρας της και μετά από λίγο καιρό γέννησε το πρώτο παιδάκι τους.

Όταν επρόκειτο να παντρευτεί η δεύτερη αδερφή της και ο πατέρας της την κάλεσε στο γάμο, εκείνη είπε στον άντρα της:

- Αυτή τη φορά δε θα πάω μόνη. Πρέπει να έρθεις μαζί μου και εσύ.

Ο άντρας της τής απάντησε πως αυτό που ζητούσε ήταν επικίνδυνο. Γιατί αν έστω μια φωτεινή ακτίνα, όσο ήταν λιοντάρι, τον άγγιζε στο πατρικό της σπίτι, θα μεταμορφωνόταν σε περιστέρι και θα αναγκαζόταν να πετάει επτά ολόκληρα χρόνια.

- Μη φοβάσαι, του είπε, έλα εσύ μαζί μου και εγώ θα σε προστατεύσω και θα κρατήσω μακριά σου κάθε φωτεινή ακτίνα.

Έτσι πήγε και ο άντρας της. Πήραν μαζί και το μικρό παιδάκι τους.

Στο σπίτι του πατέρα της υπήρχε ένα μεγάλο δωμάτιο χτισμένο χωρίς κανένα παράθυρο και με τέτοιον τρόπο που καμία ακτίνα δεν μπορούσε να διαπεράσει τους χοντρούς τοίχους του.

Σ’ αυτό λοιπόν το δωμάτιο έμενε κλεισμένο όλη τη μέρα το λιοντάρι και μόνο το βράδυ που ξαναγινόταν άνθρωπος έβγαινε και κυκλοφορούσε έξω. Η πόρτα όμως είχε μια μικρή χαραμάδα και κανένας δεν την είχε προσέξει.

Ξημέρωσε και η μέρα του γάμου. Όταν η γαμήλια πομπή γύρισε από την εκκλησία με πλήθος λαμπάδες μια ακτίνα πολύ λεπτή πέρασε από τη στενή χαραμάδα και άγγιξε τον πρίγκιπα.

Την ίδια στιγμή ο πρίγκιπας μεταμορφώθηκε σε περιστέρι. Και όταν η γυναίκα του μπήκε στο δωμάτιο δεν είδε τίποτα παρά μόνο ένα άσπρο περιστέρι καθισμένο σε μια γωνιά.

Το περιστέρι της είπε:

- Επτά ολόκληρα χρόνια πρέπει να πετώ εδώ κι εκεί. Κάθε πενήντα βήματα θα αφήνω να πέφτει ένα άσπρο φτερό κι αυτό θα σου δείχνει το δρόμο. Αν μ’ ακολουθήσεις και δε με χάσεις από τα μάτια σου, θα μπορέσεις να μ’ ελευθερώσεις.

Και με τα λόγια αυτά, το περιστέρι βγήκε από την ανοιχτή πόρτα και πέταξε έξω.

Το λιοντάρι είχε μεταμορφωθεί σε περιστέρι

Η κόρη το ακολούθησε. Κάθε πενήντα βήματα έβρισκε μπροστά της ένα άσπρο φτερό κι αυτό της έδειχνε το δρόμο.

Έτσι περιπλανήθηκε σ’ όλο τον κόσμο. Και μόνο όταν πλησίαζαν να κλείσουν τα επτά χρόνια άρχισε να παρηγοριέται και να ελπίζει. Χαιρόταν τώρα με τη σκέψη πως σε λίγο θα τελείωναν τα βάσανά της.

Πόσο γελασμένη όμως ήταν. Βρισκόταν ακόμα πολύ μακριά από την μεγάλη εκείνη στιγμή που τόσο καιρό περίμενε. Είχε ακόμη πολλά να τραβήξει.

Την παραμονή που θα έκλειναν τα επτά χρόνια, εκεί που περπατούσε και παρακολουθούσε το περιστέρι, ξαφνικά σταμάτησε να πέφτει το άσπρο φτερό. Και όταν η κόρη κοίταξε ψηλά, το περιστέρι είχε εξαφανιστεί.

«Κανένας άνθρωπος δεν μπορεί να με βοηθήσει τώρα» σκέφτηκε απελπισμένη!

Γι’ αυτό σκαρφάλωσε στο πιο ψηλό βουνό και ρώτησε τον ήλιο:

- Εσύ ήλιε μου, λάμπεις σ’ ολόκληρο τον κόσμο. Φωτίζεις τις κοιλάδες και τις κορυφές των βουνών. Μήπως είδες πού πέταξε το άσπρο περιστέρι μου;

- Όχι, είπε ο ήλιος. Δεν το είδα πουθενά. Μα θα σου δώσω ένα μικρό κουτί. Όταν βρεθείς σε μεγάλη ανάγκη τότε μόνο να το ανοίξεις.

Η κόρη ευχαρίστησε τον ήλιο. Περίμενε να νυχτώσει και όταν βγήκε το φεγγάρι και φώτισε τον κόσμο το ρώτησε:

- Φεγγάρι φεγγαράκι μου, εσύ που περπατάς όλη τη νύχτα και φωτίζεις κάμπους και βουνά και λαγκάδια , μήπως είδες το άσπρο περιστέρι μου;

- Όχι, απάντησε το φεγγάρι. Δεν το είδα πουθενά. Θέλω όμως να σε βοηθήσω. Να, πάρε αυτό το αυγό. Όταν βρεθείς σε μεγάλη ανάγκη, μόνο τότε να το σπάσεις.

Ευχαρίστησε η κόρη το φεγγάρι και κάθισε συλλογισμένη. Περίμενε τον νυχτερινό αέρα. Και όταν ήρθε και άρχισε να φυσάει δυνατά, τον ρώτησε:

- Εσύ που φυσάς σ’ όλο τον κόσμο, μήπως είδες το άσπρο περιστέρι μου;

- Όχι, απάντησε ο νυχτερινός αέρας. Δεν το είδα πουθενά. Μα θα ρωτήσω τους άλλους ανέμους. Ίσως αυτοί να το είδαν.

Ο ανατολικός άνεμος και ο δυτικός δεν ήξεραν τίποτα. Μα ο νοτιάς του είπε:

- Εγώ το είδα το άσπρο περιστέρι. Πέταξε στην Κόκκινη Λίμνη. Εκεί ξανάγινε λιοντάρι, επειδή τα επτά χρόνια τελείωσαν. Και τώρα το λιοντάρι πολεμάει το δράκο.

Γύρισε ο νυχτερινός αέρας και είπε στην κόρη:

- Θα σου δώσω μια συμβουλή. Θα σε πάρω στα φτερά μου και θα σε φέρω στην Κόκκινη Λίμνη. Θα βρεις στην όχθη της πανύψηλα καλάμια. Μέτρησε από την αρχή και όταν φτάσεις στο εκατό, κόψε το. Πλησίασε άφοβα και χτύπησε με το καλάμι το δράκο και αμέσως το λιοντάρι θα τον νικήσει. Την ίδια στιγμή και οι δύο θα μεταμορφωθούν και θα ξαναγίνουν άνθρωποι. Το λιοντάρι θα είναι ο πρίγκιπας ο άντρας σου και ο δράκος είναι μια όμορφη μαγεμένη βασιλοπούλα. Έπειτα κοίταξε γύρω σου και θα δεις ένα περίεργο τέρας, αετολιοντάρι το λένε. Έχει κεφάλι αετού, ουρά και πόδια λιονταριού και μεγάλα, πολύ μεγάλα φτερά και ζει στην Κόκκινη Λίμνη. Πήδησε στην πλάτη του αμέσως μαζί με τον αγαπημένο σου κι αυτό θα σας περάσει απέναντι. Να κι ένα καρύδι. Ρίξε το στο νερό όταν θα βρεθείτε στη μέση της πλατιάς Κόκκινης Λίμνης. Το καρύδι θα ανοίξει και θα ξεφυτρώσει μια θεόρατη καρυδιά μέσα από το νερό και πάνω σ’ αυτή θα καθίσει το τέρας, για να ξεκουραστεί. Γιατί αλλιώς δε θα έχει τη δύναμη να σας περάσει απέναντι.

Αυτά είπε της κόρης ο νυχτερινός αέρας. Την πήρε έπειτα στα φτερά του και την έφερε στην Κόκκινη Λίμνη, εκεί όπου πάλευε το λιοντάρι με το δράκο. Είδε η κόρη στην όχθη τα καλάμια, μέτρησε από την αρχή κι έκοψε το ενδέκατο. Μ’ αυτό χτύπησε το δράκο και το λιοντάρι τον νίκησε. Ευθύς και οι δύο ξανάγιναν άνθρωποι.

Μα όταν η βασιλοπούλα λύθηκε από τα μάγια, πρόλαβε και άρπαξε τον πρίγκιπα, κάθισε μαζί του στην πλάτη του αετολιονταριού και χάθηκαν και οι δυο μαζί από τα μάτια της κόρης.

Η φτωχή κόρη, που τόσα τράβηξε επτά ολόκληρα χρόνια, για να βρει τον αγαπημένο της, πάλι έμεινε μόνη της. Απελπισμένη κάθισε εκεί στην όχθη και άρχισε να κλαίει. Μα πάλι πήρε θάρρος και είπε μόνη της:

«Θα πάω παντού. Ως την τελευταία μου πνοή θα ψάχνω να τον βρω».

Κι έτσι πήγε μακριά, γύρισε όλο τον κόσμο, ώσπου έφτασε εκεί που ζούσε ο πρίγκιπας με τη βασιλοπούλα. Εκεί άκουσε πως ο πρίγκιπας θα παντρευόταν τη βασιλοπούλα και σε δύο μέρες θα γινόταν ο γάμος τους. Μα πάλι δεν έχασε το θάρρος της.

«Ας ανοίξω, είπε μόνη της, το κουτί που μου έδωσε ο ήλιος. Βρίσκομαι σε μεγάλη ανάγκη».

Και άνοιξε το κουτί που της είχε δώσει ο ήλιος. Μέσα στο κουτί βρήκε ένα φόρεμα που ακτινοβολούσε σαν τον ίδιο τον ήλιο.

Το έβγαλε η κόρη, το φόρεσε και μπήκε στο παλάτι. Όλοι, ακόμη κι η ίδια η βασιλοπούλα, την κοίταζαν με θαυμασμό. Το φόρεμα άρεσε πάρα πολύ της βασιλοπούλας και ρώτησε την κόρη αν το είχε για πούλημα.

- Ναι, το πουλάω, της απάντησε η κόρη. Μα η τιμή που ζητάω δεν πληρώνεται ούτε με χρυσάφι, ούτε με πολύτιμα πετράδια.

- Τι ζητάς τότε; τη ρώτησε η βασιλοπούλα.

- Ζητάω ν’ αφήσεις να πω ένα παραμύθι στον πρίγκιπα πριν να κοιμηθεί.

Η βασιλοπούλα στην αρχή αρνήθηκε. Όμως της άρεσε το φόρεμα τόσο πολύ και λαχταρούσε τόσο να το αποκτήσει, ώστε στο τέλος δέχτηκε. Όμως, κρυφά, έριξε υπνωτικό στο κρασί του πρίγκιπα για να αποκοιμηθεί αμέσως και να μην ακούσει το παραμύθι.

Το βράδυ, όταν την οδήγησαν στο δωμάτιο του πρίγκιπα, κάθισε δίπλα του και άρχισε να του λέει:

- Επτά ολόκληρα χρόνια σε ακολουθούσα. Και όταν σ’ έχασε ρώτησα τον ήλιο και το φεγγάρι και όλους τους ανέμους για να σε βρω. Εγώ σε βοήθησα και νίκησες το δράκο. Κι εσύ τώρα με ξέχασες!

Μα το βασιλόπουλο κοιμόταν βαθιά και στον ύπνο του νόμισε πως ήταν ο ελαφρός ψίθυρος του ανέμου μέσα στα φύλλα των δέντρων που έφτανε στ’ αυτιά του. Περίμενε η κόρη να ξυπνήσει ο πρίγκιπας, μα άδικα. Απελπισμένη έφυγε από το δωμάτιο, πήγε στον κήπο και έκλαψε πικρά. Εκεί πέρασε τη νύχτα της. Το πρωί, ξαφνικά, θυμήθηκε το αυγό που της είχε δώσει το φεγγάρι. Το έσπασε και πετάχτηκαν από μέσα μια κότα και δώδεκα πουλάκια. Ολόχρυση η κότα, ολόχρυσα και τα χαριτωμένα πουλάκια.

Από ένα παράθυρο του παλατιού η βασιλοπούλα είδε τη χρυσή κότα με τα χρυσά πουλάκια και τόσο πολύ της άρεσαν που πήγε η ίδια να ρωτήσει αν ήταν για πούλημα.

- Ναι, την πουλάω τη χρυσή κότα με τα ολόχρυσα πουλάκια, της απάντησε η κόρη. Μα η τιμή που ζητάω δεν πληρώνεται ούτε με χρυσάφι, ούτε με πολύτιμα πετράδια.

- Τι ζητάς λοιπόν; ρώτησε η βασιλοπούλα.

- Ζητάω να πω άλλο ένα παραμύθι στον πρίγκιπα πριν να κοιμηθεί.

- Πολύ καλά, είπε η βασιλοπούλα.

Σκόπευε όμως να δώσει πάλι υπνωτικό στον πρίγκιπα για να μην ακούσει τίποτα. Φώναξε λοιπόν το θαλαμηπόλο του πρίγκιπα, του έδωσε το υπνωτικό και του είπε να το ρίξει στο γάλα που θα έπινε ο πρίγκιπας. Όταν όμως ο πρίγκιπας πήγε στο δωμάτιό του, ρώτησε το θαλαμηπόλο του τι ήταν όλος εκείνος ο ψίθυρος την περασμένη νύχτα που του φάνηκε πως άκουσε στον ύπνο του.

Και τότε ο θαλαμηπόλος του είπε πως του είχε δώσει υπνωτικό για να μην ακούσει το παραμύθι που του είπε η κοπέλα με το χρυσό φόρεμα.

- Και απόψε, μου είπε η βασιλοπούλα και σου έριξα στο γάλα σου υπνωτικό.

Το βράδυ, όταν οδήγησαν πάλι την κόρη στο δωμάτιο του πρίγκιπα και κάθισε δίπλα του και άρχισε να του διηγείται τα βάσανά της, ο πρίγκιπας αναγνώρισε τη φωνή της αγαπημένης του, πετάχτηκε όρθιος και με συγκίνηση της είπε:

- Για πρώτη φορά στη ζωή μου νιώθω τώρα πως είμαι ελεύθερος. Η βασιλοπούλα με είχε δέσει με τα μάγια της. Μα τώρα έφτασε η ευτυχισμένη στιγμή και τα μάγια λύθηκαν.

Την ίδια νύχτα έφυγαν και οι δυο μαζί κρυφά από το παλάτι χωρίς κανείς να το πάρει είδηση. Ανέβηκαν στον αετολέοντα για να γυρίσουν στον πύργο τους. Και όταν έφτασαν στη μέση του ωκεανού η κόρη έριξε το καρύδι. Ευθύς ξεφύτρωσε μια μεγαλόπρεπη καρυδιά και το μεγάλο πουλί κάθισε πάνω στους κλώνους της και ξεκουράστηκε. Έπειτα πέταξε πάλι και τους έφερε πίσω στον πύργο τους. Εκεί στο σπίτι βρήκαν το παιδάκι τους που είχε στο μεταξύ μεγαλώσει και είχε γίνει πολύ όμορφο και από τότε έζησαν ευτυχισμένοι.

Για να σώσει τη ζωή του, o έμπορος αναγκάστηκε να δώσει την κόρη του στο λιοντάρι, που ήταν στην πραγματικότητα ένας πρίγκιπας. Οι δυο νέοι αγαπήθηκαν αλλά η κατάρα της κακιάς μάγισσας τους χώρισε. Όμως η αιώνια αγάπη και το κουράγιο της κοπέλας κατάφεραν να τους σώσουν. Οι αδελφοί Γκρίμ μας χάρισαν ένα εξαιρετικά ρομαντικό παραμύθι, μια επιβλητική ιστορία που υμνεί την τιμιότητα, τον ηρωισμό και τη δύναμη της αγάπης.




Μια  φορά και έναν καιρό, ήτανε μία βασιλοπούλα που κάθε πρωί που ξυπνούσε, έλεγε τι όμορφη που είναι.

Μία μέρα, καθώς κοιταζόταν είδε μπροστά στον καθρέφτη της, μία «κακιά μάγισσα» να της λέει:

    Βασιλοπούλα μου εσύ,
    εγώ είμαι πιο όμορφη,
    δεν είσαι εσύ!

Και τότε η βασιλοπούλα, έβαλε τα κλάματα, γιατί δεν ήξερε ό,τι την κυνηγάει μία κακιά μάγισσα.

Την άλλη μέρα πήγε και τα είπε στον πατέρα της και εκείνος τη συμβούλεψε, να προσέχει.

Η βασιλοπούλα έδωσε τον λόγο της όμως δεν ήξερε ότι στο όμορφο δωμάτιο την περίμενε η μάγισσα.

Καθώς πήγε στο δωμάτιο, την άλλη μέρα για να κοιμηθεί βλέπει μπροστά της, τη μάγισσα με ένα μαγικό ραβδί.

- Τώρα θα σε μεταμορφώσω σε κακό βάτραχο!

Έτσι η μάγισσα άπλωσε με το μαγικό ραβδί τη βασιλοπούλα και την έκανε βάτραχο.

- Όλη σου τη ζωή θα μείνεις έτσι, της είπε.

Η βασιλοπούλα  έκλαιγε με δυνατή φωνή και παρακαλούσε να ξανά γίνει όπως ήταν και πριν.

Για καλή της τύχη, όμως ένα βασιλόπουλο άκουσε τα κλάματα  της βασιλοπούλας και μπήκε στο δωμάτιο  και είδε έναν βάτραχο.

- Μη στεναχωριέσαι, ξέρω ότι κάποια  σε έκανε μάγια για να χαθεί η ομορφιά σου.

Και τότε το βασιλόπουλο, σκύβει και φιλάει τη βασιλοπούλα και έτσι η ομορφιά της δε χάθηκε.

Και έζησαν αυτοί καλά και εμείς καλύτερα.



Μια φορά και έναν καιρό, δίπλα σε ένα ποτάμι ήταν χτισμένο ένα όμορφο νεραιδόβασίλειο όπου ζούσανε 2 μικρές νεραιδούλες. Οι νεραιδούλες μένανε μαζί με τους γονείς τους.  

Η πρώτη κόρη ήταν όμορφη, είχε μαύρα μακριά μαλλιά και πράσινα μάτια. Την έλεγαν Διόνυ. Την άλλη κόρη την έλεγαν Γαλήνη. Ήταν τόσο όμορφη, τόσο γλυκούλα και τραγουδούσε μαγευτικά, γαλήνεια. Τόσο που η αδερφή της την ζήλευε πολύ.

Οι γονείς τους δεν είχαν προσέξει ποτέ πως οι δύο τους δεν τα πηγαίνανε τόσο καλά. Όταν η Γαλήνη μεγάλωσε, ο μπαμπάς της της χάρισε ένα μαγικό ραβδί και ένα όμορφο μικρό πουγκάκι που μέσα είχε κάτι τόσο μαγικό, που όταν το άνοιγες σε μάγευε με τις καταπληκτικές νότες που είχε μέσα. Σε βοηθούσε να μην χάνεις το δρόμο για το σπίτι. Μόλις τα είδε η δίδυμη αδερφή της θύμωσε τόσο πολύ, έσκασε από την ζήλεια της, που έψαχνε τρόπο να της τα πάρει.

Μια μέρα βγήκανε έξω και οι δύο να παίξουν στο ποτάμι. Η Γαλήνη είχε πάντα μαζί της το δώρο του μπαμπά της και έτσι θα ήταν δύσκολο να το της το πάρει η αδερφή της. Η Διόνυ την έσπρωξε όμως με τόση δύναμη που της έπεσε κάτω το πουγκάκι της. Μετά, της το πήρε γρήγορα και εξαφανίστηκε χωρίς να την δει κανείς.

Έφτασε το βράδυ και η μικρή Γαλήνη δεν επέστρεψε στο σπίτι της. Μόλις γύρισε ο μπαμπάς της ρώτησε την Διόνυ που είναι η Γαλήνη, φυσικά δεν απάντησε. Βγήκαν όλοι να την ψάξουν, όμως πουθενά.

Την είχε ακούσει ένας φοβερός δράκος όταν τραγουδούσε.

- Εσύ θα έρθεις μαζί μου, διέταξε.

Η μικρή Γαλήνη φοβισμένη δεν μπορούσε να κάνει κάτι και πήγε στο σπίτι του δράκου. Δεν ήθελε να της κάνει κακό, απλώς να τραγουδάει της ζητούσε κάθε μέρα. Και έτσι περνούσανε οι μέρες, με μουσική και τραγούδι.  

Ο τρομερός δράκος πήρε την Γαλήνη για να του τραγουδάειΟ τρομερός δράκος πήρε την Γαλήνη για να του τραγουδάει

Ο πατέρας της Διόνυ σκέφτηκε: «Δεν θα ξαναδώ ποτέ ξανά την όμορφη μου κόρη. Δεν θα μου ξανά τραγουδήσει ποτέ». Ήταν τόσο στεναχωρημένος που τα μάτια του γεμίσανε δάκρυα.  

Η Διόνυ βλέπωντας τον πατέρα  της σε τόσο άσχημη κατάσταση, πήρε την απόφαση να του πει την αλήθεια. Διηγήθηκε με κάθε λεπτομέρεια τι είχε συμβεί.

- Ήθελα να της κάνω κακό γιατί την ζήλευα. Μόνο αυτή μπορούσε να τραγουδήσει, μόνο αυτή είχε τα δώρα που της έκανες. Εγώ  δεν έχω τίποτα, φώναξε η Διόνυ.

Ο πατέρας χωρίς να πει λέξη την πήρε μια μεγάλη αγκαλιά. Και φύγανε για το ποτάμι να πάνε να τη βρούνε. Όμως δεν ήταν εκεί.

- Τώρα τι κάνουμε; είπε ο μπαμπάς της. Εσύ φταις φώναξε στη Διόνυ. Σου έκανα και σένα δώρο αλλά εσύ δεν το εκτίμησες. Βάζεις σε κίνδυνο τη ζωή της αδερφής σου.

Η Διόνυ ήταν τόσο τρομαγμένη από τα λόγια του πατέρα της. Κατάλαβε πως είχε δίκιο. Δεν έπρεπε να φερθώ έτσι, σκέφτηκε.

Ψάξανε απο δω, ψάξανε από κει, βρεθήκανε μέσα στο δάσος, αλλά τα λουλούδια και τα δέντρα ήταν όλα ξεραμένα.

- Τι είναι αυτό, είπε ο πατέρας της.

Εκεί ζούσε ένας τρομερός δράκος. Περάσανε το ποτάμι και βρήκανε κάποια ζώα. Τα ρωτήσανε αν είδαν τη Γαλήνη. Τα ζώα ήταν άνθρωποι που κάποιος τους είχε μαγέψει, και απαντήσανε:

- Όχι δεν την είδαμε.

Προχωρήσανε λίγο πιο κάτω, και τα ζώα τους φωνάξανε:

- Πρέπει να προσέχετε τον κακό δράκο, βγαίνει έξω όταν πεινάει.

Η Διόνυ σκέφτηκε: Μπορεί να τρώει και νεράιδες;

- Βρήκαμε επιτέλους το κάστρο του δράκου, είπε ο πατέρας.  

Η Γαλήνη τραγουδούσε τόσο υπέροχα που ο δράκος δεν ήθελε να σταματήσει. Βλέπει από το παράθυρο πως κάποιος έρχεται, αμέσως σηκώθηκε, βγήκε έξω σήκωσε την ούρα του και έδωσε μια στο πατέρα της Γαλήνης. Ευτυχώς δεν τον χτύπησε πολύ. Βγαίνει έξω η Γαλήνη, φωνάζοντας:

- Μη σκοτώσεις τον πατέρα μου, σε παρακαλώ.

Αμέσως ο δράκος είπε:

- Μόνο αν φύγει θα ζήσει.  

Η Διονυ είχε πάρει μαζί της το πουγκί και το μικρό ραβδάκι. Το πέταξε στην Γαλήνη, εκείνη άνοιξε το πουγκί και κουνώντας το ραβδί βγήκανε από μέσα υπέροχες μαγικές νότες που μάγεψαν ακόμη περισσότερο τον δράκο που... μεταμορφώθηκε. Τελικά, δεν ήταν δράκος αλλά ένα πανέμορφο πριγκιπόπουλο. Όταν ήταν μικρός του έκανε μάγια μια κακιά μάγισσα.  Του είχε πει: Όταν βρείς κάποια να σε αγαπάει πραγματικά, μόνο τότε θα λυθούν τα μάγια σου.

Και έτσι τα μάγια λύθηκαν και ζήσαν αυτοί καλά κι εμείς καλύτερα.



Μια φορά κι έναν καιρό, βαθιά μέσα στον ωκεανό, εκεί όπου το νερό είναι μπλε και καθαρό σαν κρύσταλλο και δεν φτάνει κανένας ήχος από την επιφάνεια, ζούσε ο Βασιλιάς της Θάλασσας με τους υπηκόους του και τις γοργόνες. Το βασίλειό του ήταν γεμάτο με τα πιο παράξενα λουλούδια και φυτά, κι ανάμεσά τους κολυμπούσαν κάθε λογής ψάρια, μικρά και μεγάλα, σαν τα πουλιά που πετάνε ανάμεσα στα δέντρα της γης.

Στο πιο βαθύ σημείο του βυθού, δέσποζε το κάστρο του βασιλιά. Ήταν ένα πανέμορφο παλάτι, με τοίχους από κοράλλια, πετράδια και κοχύλια με μαργαριτάρια.  Εκεί ζούσε ο βασιλιάς με τις έξι κόρες του, που ήταν κι αυτές γοργόνες. Η μητέρα τους είχε πεθάνει εδώ και χρόνια και τις μικρές πριγκίπισσες τις ανέθρεψε η γιαγιά τους που ήταν πολύ περήφανη για την καταγωγή της. Γι' αυτό είχε βάλει δώδεκα στρείδια στην ουρά της για να ξεχωρίζει.

Όλες οι κόρες του βασιλιά ήταν όμορφες και καλές, αλλά η μικρότερη ήταν μαγευτική. Είχε γλυκό πρόσωπο με μπλε μάτια και απαλό δέρμα που ήταν ροζ σαν τα φύλλα του τριαντάφυλλου. Όπως όλες οι γοργόνες του βυθού δεν είχε πόδια, αλλά το σώμα της κατέληγε σε μια ουρά ψαριού.

Εξω από το κάστρο υπήρχε ένας όμορφος κήπος από άμμο, γεμάτος με θαυμαστά κόκκινα και μπλε λουλούδια, φρούτα που λαμπύριζαν σαν το χρυσάφι και φύλλα που δεν σταματούσαν ποτέ να κινούνται. Η άμμος ήταν κι αυτή μπλε, και έτσι νόμιζες ότι ο μπλε ουρανός είναι παντού, και πάνω και κάτω, παρότι βρισκόσουν στα βάθη της θάλασσας. Εκεί έπαιζαν οι έξι μικρές γοργόνες, η κάθε μια με τα παιχνίδια της.

Η μικρότερη πριγκίπισσα ήταν περίεργο παιδί, ήσυχο και προσεκτικό. Ενώ οι αδελφές της χαίρονταν με όσα έβρισκαν στα ναυάγια, η μικρή γοργόνα ασχολούνταν μόνο με τα κόκκινα λουλούδια που είχε φυτέψει στον κήπο και ένα μαρμάρινο άγαλμα που είχε βρει ο πατέρας της. Το άγαλμα έδειχνε ένα όμορφο αγόρι και η μικρή γοργόνα το αγαπούσε.

Τίποτε δεν άρεσε περισσότερο στη μικρή γοργόνα από το να ακούει ιστορίες για τον κόσμο έξω από τη θάλασσα. Ρωτούσε συνέχεια τη γιαγιά της να της πει όσα ήξερε για τα πλοία και τις πόλεις, τους ανθρώπους και τα ζώα.  Μια μέρα η μικρή γοργόνα ρώτησε τη γιαγιά της:

- Πότε θα βγούμε στην επιφάνεια της θάλασσας για να θαυμάσουμε τη στεριά;

- Όταν θα γίνετε 15 χρόνων, της απάντησε εκείνη.

Έτσι έγινε. Κάθε πριγκίπισσα που έκλεινε τα 15 χρόνια, ανέβαινε ελεύθερα στην επιφάνεια της θάλασσας. Κι όταν γυρνούσε στο βυθό, είχε εκατοντάδες πράγματα να διηγηθεί στις υπόλοιπες αδελφές. Οι γοργόνες άκουγαν για την ξερή από τον ήλιο άμμο, τα φώτα των πόλεων, τα αστέρια που τρεμοπαίζουν στον ουρανό και τους ήχους από τις καμπάνες.

Τα χρόνια περνούσαν γρήγορα και οι πέντε από τις έξι αδελφές, που ήταν ελεύθερες πια να πάνε όπου θέλουν, δεν ενδιαφέρονταν για τον κόσμο των ανθρώπων. Ελεγαν ότι ο βυθός ήταν πιο όμορφος και ένιωθαν καλύτερα στο σπίτι τους.

Όμως η μικρότερη γοργόνα ήταν πια ανυπόμονη και δεν μπορούσε να περιμένει άλλο να έρθει η σειρά της.

Μια μέρα, η μικρή γοργόνα ανέβηκε κρυφά μέχρι την επιφάνεια του νερού. Η θάλασσα ήταν φουρτουνιασμένη από το δυνατό αέρα. Η μικρή γοργόνα είδε μεγάλα κύματα να χτυπάνε ένα ακυβέρνητο πλοίο.

Τα τεράστια κύματα έπεφταν πάνω στο πλοίο με δύναμη και έριχναν τους άντρες μέσα στη θάλασσα. Ξαφνικά, η γοργόνα άκουσε ένα νέο άντρα να ζητάει βοήθεια και να χάνεται στο βυθό της θάλασσας. Χωρίς να το σκεφτεί, κολύμπησε κοντά του και τον τράβηξε από το βυθό στην επιφάνεια της θάλασσας.

- Ο άντρας λιποθύμησε. Θα τον βγάλω έξω στην ακτή, σκέφτηκε η μικρή γοργόνα.

Όταν έβγαλε τον άντρα στην ακτή, η μικρή γοργόνα έμεινε κοντά του όλη τη νύχτα μέχρι να συνέλθει. Όταν ο ήλιος σηκώθηκε ψηλά στον ουρανό, η μικρή γοργόνα είδε ένα κορίτσι να περπατάει στην ακτή και κρύφτηκε πίσω από τα βράχια. Η κοπέλα βρήκε τον άντρα στην ακτή και κάλεσε βοήθεια. Ο άντρας άνοιξε σε λίγο τα μάτια του και χαμογέλασε στην κοπέλα που ήταν πολύ ομορφη.

Η κοπέλα βρίσκει τον πρίγκιπα (Eικονογράφηση: Helen Stratton, 1899)Η κοπέλα βρίσκει τον πρίγκιπα (Eικονογράφηση: Helen Stratton, 1899)

- Ο πρίγκιπάς μας σώθηκε! φώναζαν οι άνθρωποι που είχαν μαζευτεί. Τον βοήθησαν να σηκωθεί και τον οδήγησαν στο παλάτι.

Η μικρή γοργόνα έβλεπε για πολλή ώρα τους ανθρώπους να είναι χαρούμενοι που βρήκαν τον πρίγκιπα. Λυπήθηκε πολύ όμως επειδή δεν μπορούσε να πει στον πρίγκιπα ότι εκείνη τον έσωσε. Έτσι, πήγε πίσω στο βυθό και βρήκε τις αδερφές της.

- Τι είδες στην επιφάνεια της θάλασσας; ρώτησαν οι αδερφές.

Εκείνη όμως δεν απάντησε. Ήταν τόσο λυπημένη που δεν ήθελε ούτε να φάει ούτε να μιλήσει σε κανέναν. Έπαψε να φροντίζει τα λουλούδια του κήπου μαζί με τις αδελφές της. Καθόταν για πολλές ώρες και κοιτούσε το άγαλμα που είχε βρει ο πατέρας της στο βυθό. Το άγαλμα της θύμιζε τον άνδρα που είχε σώσει και δεν μπορούσε να τον ξεχάσει.

Η μικρή γοργόνα βγήκε πολλές φορές στην επιφάνεια της θάλασσας τις νύχτες με φεγγάρι αλλά δεν είδε ξανά τον πρίγκιπα. Μια μέρα αποφάσισε να πει στις αδερφές της αυτό που είχε συμβεί.

- Αν είχα πόδια θα έψαχνα τον πρίγκιπα και θα έμενα μαζί του για πάντα, είπε η μικρή γοργόνα.

Ένα χταπόδι άκουσε αυτά που έλεγε η μικρή γοργόνα και της μίλησε.

- Ίσως η επιθυμία σου να γίνει πραγματικότητα, αν πας στη μάγισσα που ζει στη σπηλιά του βυθού, είπε το χταπόδι.

Η μικρή γοργόνα πέρασε από σκοτεινά και επικίνδυνα μονοπάτια του βυθού και έφτασε στη μάγισσα.

- Αν θέλεις να έχεις πόδια όπως οι πριγκίπισσες της στεριάς πρέπει να μου δώσεις κάτι πολύτιμο, της είπε η μάγισσα.

- Θα σου δώσω ό,τι θέλεις. Χρυσάφι, κολιέ από μαργαριτάρια και κοράλλια, είπε αποφασισμένη η μικρή γοργόνα.

- Δε θέλω τέτοια δώρα. Εγώ θέλω τη φωνή σου! είπε η μάγισσα.

Η Μικρή Γοργόνα στη μάγισσα (Εικονογράφηση: Henry Holiday) Η Μικρή Γοργόνα στη μάγισσα (Εικονογράφηση: Henry Holiday)

- Μα πώς θα μπορέσω να μιλήσω στον πρίγκιπα χωρίς φωνή; ρώτησε η μικρή γοργόνα.

- Δε χρειάζονται τα λόγια. Ο πρίγκιπας θα σε ερωτευθεί για την ομορφιά σου και το μαγευτικό χορό σου, της απάντησε η μάγισσα.

Η μικρή γοργόνα δέχτηκε και έδωσε τη φωνή της στη μάγισσα. Ετσι δεν μπορούσε να μιλήσει πια.

- Πιες αυτό το φίλτρο είπε η μάγισσα που είχε πια τη φωνή της γοργόνας.

- Όμως σε προειδοποιώ: Θα αποκτήσεις πόδια αλλά σε κάθε σου βήμα θα νιώθεις αβάσταχτο πόνο. Κι αν ο πρίγκιπας δε σε ερωτευθεί και παντρευτεί κάποια άλλη δε θα μπορέσεις να ξαναγίνεις γοργόνα. Μετά το γάμο, το επόμενο πρωί κιόλας, το σώμα σου θα γίνει αφρός της θάλασσας για πάντα.

Η μικρή γοργόνα ήπιε το μαγικό φίλτρο και η ουρά της μεταμορφώθηκε σε πόδια. Έπειτα, κολύμπησε μέχρι το παλάτι του πρίγκιπα. Όταν όμως άρχισε να περπατάει στη στεριά πονούσε πολύ και λιποθύμησε.

Ευτυχώς, την είδε ο πρίγκιπας, την πήρε μέσα στο παλάτι όπου την έντυσαν και την φρόντισαν. Στο παλάτι είχαν γιορτή και η μικρή γοργόνα ήταν τώρα καλεσμένη.

- Πώς σε λένε; τη ρώτησε ο πρίγκιπας.

Η μικρή γοργόνα όμως δεν μπορούσε να απαντήσει γιατί δεν είχε πια φωνή! Του χαμογέλασε και σηκώθηκε να χορέψει. Σε κάθε της βήμα η μικρή γοργόνα πονούσε πολύ, αλλά χόρεψε τόσο όμορφα που τη θαύμασαν όλοι στο παλάτι.

- Μου θυμίζεις την κοπέλα που με έσωσε στη θάλασσα. Είναι όμορφη όπως κι εσύ, της είπε ο πρίγκιπας. Αν μπορούσα να τη βρω θα την παντρευόμουν.

Η μικρή γοργόνα ήθελε να του φωνάξει πως τον αγαπάει και πως εκείνη τον έσωσε στη θάλασσα. Όμως δεν είχε φωνή κι έτσι δεν μπορούσε να πει τίποτα.

Μετά από μερικές μέρες ο πατέρας του πρίγκιπα ανακοίνωσε πως θέλει να παντρέψει τον γιο του με την κόρη ενός φίλου του. Όταν ο πρίγκιπας γνώρισε την πριγκίπισσα θυμήθηκε πως εκείνη είχε δει όταν ξύπνησε στη στεριά. Νόμισε πως εκείνη τον είχε σώσει κι αποφάσισε να την παντρευτεί.

Τη μέρα του γάμου, ο πρίγκιπας με τη νύφη και τους καλεσμένους ανέβηκαν σε ένα πλοίο για να γλεντήσουν. Όλοι ήταν χαρούμενοι εκτός από τη μικρή γοργόνα που κατάλαβε πως έχασε τον αγαπημένο της.

Τα μεσάνυχτα το γλέντι τελείωσε και όλοι πήγαν για ύπνο, εκτός από τη μικρή γοργόνα που περίμενε να ξημερώσει και να εκπληρωθεί η κατάρα της μάγισσας. Ξάφνου, είδε στη θάλασσα τις αδελφές της με κομμένα τα μαλλιά τους.

-Μην κλαις άλλο αδερφούλα, της είπαν. Δώσαμε τα μαλλιά μας στη μάγισσα του βυθού για να ξαναγίνεις γοργόνα. Αυτό που πρέπει να κάνεις είναι να πάρεις αυτό το μαχαίρι και να σκοτώσεις τον πρίγκιπα πριν ανατείλει ο ήλιος. Δεν υπάρχει άλλη λύση.

«Οι αδελφές της Μικρής Γοργόνας»

Η μικρή γοργόνα πήγε στο δωμάτιο που κοιμόταν ο πρίγκιπας με τη νύφη. Τον φίλησε τρυφερά κρατώντας το μαχαίρι πάνω από την καρδιά του. Όμως δεν μπόρεσε να τον σκοτώσει. Τον αγαπούσε τόσο πολύ. Έτσι πέταξε το μαχαίρι μακριά και βούτηξε στη θάλασσα.

Άρχισε να νιώθει το σώμα της να γίνεται λευκός αστραφτερός αφρός. Ξαφνικά άκουσε φωνές να τραγουδούν. Αέρινες μορφές εμφανίστηκαν ψηλά. Η μικρή γοργόνα ένιωθε να επιπλέει.

- Τι συμβαίνει; Ποιες είστε; ρώτησε με αγωνία.

- Είμαστε οι κόρες του αέρα, της απάντησαν οι μορφές. Αγάπησες έναν άνθρωπο και έκανες τα πάντα για να ζήσεις κοντά του. Αυτό όμως που επιθυμείς είναι πολύ δύσκολο να γίνει.

- Τι πρέπει να κάνω για να ζήσω μαζί του; ρώτησε χαμηλόφωνα η μικρή γοργόνα.

- Η μόνη λύση είναι να αποκτήσεις αθάνατη ψυχή όπως οι άνθρωποι, της απάντησαν τα αερικά. Η ψυχή των ανθρώπων ανεβαίνει στα ουράνια όταν το σώμα τους πάψει να ζει στη γη. Οι γοργόνες ζουν για πολλά χρόνια αλλά δεν έχουν αθάνατη ψυχή. Όταν έρθει η μέρα που θα πάψουν να ζουν το σώμα τους μετατρέπεται σε αφρό της θάλασσας, όπως συνέβη και σε σένα.

- Πώς μπορώ να αποκτήσω αθάνατη ψυχή; ρώτησε ξανά η μικρή γοργόνα.

- Οι γοργόνες μπορούν να αποκτήσουν αθάνατη ψυχή όταν ένας άνθρωπος τις αγαπήσει αληθινά. Εμείς ξέρουμε πως ο πρίγκιπας σε αγάπησε παρόλο που νόμιζε πως η γυναίκα που παντρεύτηκε τον έσωσε. Αν ήξερε πως εσύ τον είχες σώσει θα είχε παντρευτεί εσένα. Στον κόσμο των ανθρώπων όμως δε γίνονται όλα όπως περιμένουμε να γίνουν ή όπως θέλουμε να γίνουν, είπαν οι κόρες του αέρα.

-Δηλαδή δεν μπορώ να αποκτήσω αθάνατη ψυχή; ρώτησε η μικρή γοργόνα θλιμμένα.

- Τώρα γίνεσαι κόρη του αέρα σαν κι εμάς γιατί έκανες μία πολύ καλή πράξη αγάπης, της απάντησαν. Δε σκότωσες τον πρίγκιπα και θυσίασες τη δική σου ζωή για να ζήσει εκείνος.

- Άρα έχω αθάνατη ψυχή; ρώτησε η μικρή γοργόνα.

- Όχι ακόμα καλή μας αδελφή, της απάντησαν. Ούτε οι κόρες του αέρα έχουν αθάνατη ψυχή. Μπορούν όμως να την αποκτήσουν κάνοντας καλές πράξεις για τριακόσια χρόνια. Εμείς θα σε βοηθήσουμε να αποκτήσεις αθάνατη ψυχή.

Η μικρή γοργόνα ανέβηκε στα σύννεφα και έγινε κόρη του αέρα. Αντίκρισε τον ήλιο και δάκρυα κύλησαν από τα μάτια  της.

- Είμαι στα αλήθεια κόρη του αέρα! είπε συγκινημένη. Τι όμορφα που είναι να βλέπω τον κόσμο από ψηλά!

Στο καράβι οι άνθρωποι είχαν ξυπνήσει. Η μικρή γοργόνα είδε τον πρίγκιπα και τη γυναίκα του να την ψάχνουν. Κοιτούσαν λυπημένοι τον αφρό της θάλασσας σαν να ήξεραν πως η μικρή γοργόνα βούτηξε στα νερά.

Χωρίς να την δουν τους πλησίασε και τους έδωσε ένα  αποχαιρετιστήριο φιλί. Ξεκινώντας το ταξίδι της στον ουρανό κοίταξε για τελευταία φορά τον πρίγκιπα και ψιθύρισε:

- Θα συναντηθούμε ξανά μετά από τριακόσια χρόνια στον Παράδεισο.

- Και μπορεί πιο σύντομα, ψιθύρισε μια κόρη του αέρα. Εμείς μπαίνουμε στα σπίτια των ανθρώπων χωρίς να μας βλέπουν. Και όποτε βρίσκουμε ένα καλό παιδί που κάνει χαρούμενους τους γονείς του, χαμογελάμε κι εμείς με ευχαρίστηση. Με κάθε χαμόγελο, βγάζουμε έναν ολόκληρο χρόνο από τα τρακόσια χρόνια που πρέπει να περιμένουμε. Αλλά όταν βλέπουμε ένα άτακτο παιδί, δάκρυα κυλούν στα μάγουλά μας και για κάθε δάκρυ πρέπει να περιμένουμε μια μέρα ακόμα...




Μια φορά και έναν καιρό ήταν μια μικρή κόκκινη κότα. Μια μέρα ενώ σκάλιζε το χώμα στον αχυρώνα που ζούσε, βρήκε ένα σπόρο σιταριού. Τότε ρώτησε τα υπόλοιπα ζώα του αγροκτήματος: «Ποιος θα φυτέψει αυτό το σιτάρι;»

Ο αρουραίος είπε: «Εγώ δεν μπορώ».

Η γάτα: «Δε θα το κάνω».

Ο σκύλος: «Ούτε εγώ θα το κάνω».

Η πάπια: «Ούτε εγώ μπορώ».

Και το γουρούνι: «Δεν μπορώ να το κάνω».

Τότε η μικρή κόκκινη κότα είπε: «Εντάξει λοιπόν, θα το κάνω εγώ». Έτσι φύτεψε μόνη της το σιτάρι. Αφού το σιτάρι μεγάλωσε και ωρίμασε, η μικρή κόκκινη κότα ρώτησε: «Ποιος θα θερίσει αυτό το σιτάρι;»

Ο αρουραίος είπε: «Εγώ δεν μπορώ».

Η γάτα: «Δε θα το κάνω».

Ο σκύλος: «Ούτε εγώ θα το κάνω».

Η πάπια: «Ούτε εγώ μπορώ».

Και το γουρούνι: «Δεν μπορώ να το κάνω».

Η μικρή κόκκινη κότα τότε είπε: «Εντάξει, θα το κάνω εγώ». Έτσι θέρισε μόνη της το σιτάρι. Στη συνέχεια, είπε:

“Ποιος θα αλέσει το σιτάρι για να το κάνει αλεύρι”;

Ο αρουραίος είπε: «Εγώ δεν μπορώ».

Η γάτα: «Δε θα το κάνω».

Ο σκύλος: «Ούτε εγώ θα το κάνω».

Η πάπια: «Ούτε εγώ μπορώ».

Και το γουρούνι: «Δεν μπορώ να το κάνω».

Τότε η μικρή κόκκινη κότα είπε: «Εντάξει, θα το κάνω εγώ». Έτσι πήρε το σιτάρι για να το αλέσει. Όταν γύρισε με το αλεύρι, ρώτησε ξανά: "Ποιος θα το κάνει ψωμί;"

Ο αρουραίος είπε: «Εγώ δεν μπορώ».

Η γάτα: «Δε θα το κάνω».

Ο σκύλος: «Ούτε εγώ θα το κάνω».

Η πάπια: «Ούτε εγώ μπορώ».

Και το γουρούνι: «Δεν μπορώ να το κάνω».

Τότε η κόκκινη κότα είπε: «Θα το κάνω εγώ». Πράγματι, το έκανε ψωμί. Αμέσως μετά, ρώτησε: “Ποιος θα ψήσει αυτό το ψωμί”; Τα ζώα, αρνήθηκαν και πάλι. Έτσι έψησε το ψωμί ολομόναχη.

Όταν ψήθηκε πια το ψωμί η μικρή κόκκινη κότα, κουρασμένη όπως ήταν τους ρώτησε: «Ποιος θα φάει αυτό το ψωμί;»

Τότε όλα τα ζώα απάντησαν με μια φωνή: «Εγώ θα το φάω». Η μικρή κόκκινη κότα τότε τους απάντησε εκνευρισμένα:

«ΟΧΙ! Κανείς δεν θα το φάει γιατί θα το φάω εγώ μόνη μου».

Έτσι και έγινε. Η μικρή κόκκινη κότα κράτησε το ψωμί για τον εαυτό της, έφυγε μακριά και το έφαγε.



Ήταν ένας άνθρωπος με πολυμελή οικογένεια που ανάθρεψε τα παιδιά του με σκληρή εργασία καθώς έζησε σε πέτρινες και φτωχές εποχές. Έσπερνε και καλλιεργούσε τα χωράφια του αυτός μόνος του με παρέα και βοηθό την γυναίκα του. Ζούσαν αγαπημένοι, και μεγάλωσαν και σπούδασαν με τη βοήθεια του Θεού όλα τα παιδιά τους, και ήταν ευχαριστημένοι. Δούλευαν ολημερίς από νωρίς έως βραδύς, και ήταν χαρούμενοι γιατί τους άρεσε αυτός ο τρόπος ζωής.  

Ένιωθε ευτυχής, καθώς πίστευε ότι είχε όλα όσα έπρεπε να έχει. Ολιγαρκής δεν αποζητούσε εκτός από τα απαραίτητα. Δεν ήθελε περισσότερα, ένιωθε πλήρης και ευλογημένος από το Θεό.  

Ήταν φιλόξενος και είχε το τραπέζι του πάντα στρωμένο για όλους. Πολλές φορές με φίλους ή γειτόνους διασκέδασαν, και πολλές φορές έδωσε από τα περισσεύματα του σε φτωχούς και ανήμπορους.  

Αγαπούσε όλο τον κόσμο, το ίδιο πίστευε πως τον αγαπούσαν, καθώς αυτό έβλεπε στις συμπεριφορές απέναντι του.  

Ο καιρός πέρασε, μοίρασε την περιουσία του στα παιδιά του τα οποία έφυγαν εδώ και εκεί σε διάφορους τόπους, και έμεινε αυτός και η καλή του σύζυγος μονάχοι. Σε μεγάλη ηλικία πλέον μη μπορώντας να εργαστούν όπως πρώτα, κάθε πρωί έζεγναν το γαϊδουράκι τους και ροβολούσαν σε ένα χωραφάκι που κράτησαν για τον εαυτό τους απλά για να περνούν την ώρα τους.  

Μια κακιά μέρα όμως η γυναίκα του πέθανε και το μαράζι τον κυρίευσε. Την αγαπούσε πολύ, ήταν μόνο ότι είχε, γι’ αυτό ο πόνος του ήταν πολύ μεγάλος. Στενοχωρημένος μέσα σε ένα άδειο σπίτι χωρίς πλέον συντροφιά, βίωνε μια απέραντη μοναξιά. Τα παιδιά του και οι συγγενείς του τον παρηγορούσαν και του εξηγούσαν ότι με τον καιρό θα συνηθίσει και θα το ξεπεράσει.  

Πέρασε ο καιρός και συνήθισε τον πόνο, αλλά η μοναξιά του ήταν αφόρητη, δεν μπορούσε να την αντέξει. Μόνος και έρημος χωρίς καμιά συντροφιά αφού τα παιδιά του και τα εγγόνια του ζούσαν μακριά, βίωνε την απόλυτη μοναχικότητα, σε μια απέραντη μοναχικότητα που του τριβέλιζε και του μάγκωνε το νου. Αυτός που έζησε μια ολόκληρη ζωή έχοντας κάθε λεπτό δίπλα του τη συντροφιά της, αυτός που αμέτρητα χρόνια δουλεύοντας από πρωί έως βραδύς είχε μια πλήρη απασχόληση, τώρα έμεινε μόνος και δεν είχε να κάνει κάτι, και οι σκέψεις του κόλλησαν στο παρελθόν και ένιωθε μόνος, απόλυτα μόνος μέσα σε μια απεριόριστη μοναξιά που του δημιουργούσε άγχος και πόνο.  

Βαρέθηκε τη ζωή και παρακαλούσε το Θεό να τον πάρει κοντά του να πάψει να πονεί και να στεναχωριέται. Βαρέθηκε να ζει αφού δεν είχε πλέον ένα σκοπό, δεν είχε δίπλα του κανέναν εκτός από τη μοναξιά του, αυτή τη μοναξιά που σμπαραλιάζει τις  αντοχές και σπάζει τα νεύρα προκαλώντας ατελείωτο στρες στο μυαλό, στην καρδιά, στην ψυχή.  

Μαζί με τη γυναίκα του, θυμάται, πόση χαρά ένιωθαν όταν σε κάποιες γιορτές έρχονταν τα παιδιά τους με τα εγγόνια τους και γέμιζε χαρούμενες φωνές η αυλή και η πλάση γύρω. Έστρωναν το μεγάλο τραπέζι και κάθονταν όλοι και ήταν όλα χαρά Θεού. Θυμάται τα εγγόνια του να τον περιτριγυρίζουν και αυτός ως ο καλός παππούς, ήταν ο αγαπημένος ήρωας τους. Τους έλεγε πάντα ναι, ότι και να του ζητούσαν. Όταν ακόμα καμιά φορά η γιαγιά τους έλεγε όχι, αυτός κρυφά τους έκανε τα χατίρια. Θυμάται ακόμα τα παιδιά να μαλώνουν με τους γονείς, αλλά με αυτόν καμιά φορά. Όλο τον άκουγαν και όλο τον αγαπούσαν.  

Όμως πάνε εκείνες οι εποχές, πάει η σύζυγος του, τα παιδιά του τράβηξαν τον δρόμο τους, και αυτός έμεινε εδώ,  μοναχός στην έρμη μοναξιά του και στην μεγάλη του στεναχώρια.  

Μέσα σε αυτές τις κακές σκέψεις μια μέρα, χτύπησε το τηλέφωνο. Το σήκωσε και μόλις άκουσε τη φωνή, το πρόσωπο του αναγάλλιασε, και ένα χαμογέλιο άνθισε στο πικραμένο του χείλι. Στην άκρια της γραμμής ήταν ο εγγονός του που είχε το όνομα του, και χαρούμενα τον ρώτησε τι κάνει και του είπε πως τον πεθύμησε, και πως θα ερχόταν στο χωριό να κάμει μαζί του το φετινό καλοκαίρι.  

Οι επόμενες μέρες ήσαν γεμάτες και πυρετώδεις για τον γεράκο. Καθάρισε το σπίτι από γωνιάς, κλάδεψε τα δένδρα στην αυλή, καθάρισε τα αγριόχορτα, ασβέστωσε το σπίτι και μπογιάτισε τις πόρτες. Χωρίς να έχει βαριεστιμάρα πλέον, με νέα πνοή και όρεξη στρώθηκε στη δουλειά και γεμάτος προσμονή περίμενε την επίσκεψη του αγαπημένου του εγγονού.  

Και όταν τα απογεύματα κουρασμένος έγερνε στην παλιά αναπαυτική να ξεκουραστεί, σκεφτόταν πόση χαρά προκαλούν στους γέρους τα αγαπημένα τους πρόσωπα και πόσο εύκολα γεμίζουν την ζωή τους διώχνοντας πέρα την σκληρή μοναξιά που μόνο θλίψη και κατάθλιψη τους προκαλεί. 



Μια φορά κι έναν καιρό, πολύ μακριά από τον κόσμο μας, στη Χώρα των Θαυμάτων, εκεί που περπατούσαν στους δρόμους τραπουλόχαρτα με πόδια, βασίλισσες ντάμες και λαγοί που μιλούσαν, άνοιξαν διάπλατα οι ουρανοί κι ένας τεράστιος ανεμοστρόβιλος φάνηκε πίσω από τα σύννεφα. Πανικόβλητοι οι πολίτες της χώρας άρχισαν να τρέχουν προς διάφορες κατευθύνσεις, άλλοι προς τη λίμνη, άλλοι προς το χωριό, κι ο λαγός με την Αλίκη προς το λαβύρινθο. Άρχισαν, λοιπόν, να εκσφενδονίζονται από τον ουρανό ρούχα, παπούτσια, βιβλία, κρεμάστρες, ένα πιάνο, μια μολυβοθήκη και χίλια δυο άλλα πράγματα που ήταν άγνωστα σε εκείνη τη Μαγική Χώρα. Ξαφνικά, έμειναν όλοι με το στόμα ανοιχτό μόλις αντίκρισαν το μικρό, κατάλευκο κουνελάκι που είχε πέσει κατά γης και μετά βίας ανέπνεε.

Έτρεξαν όλοι κατά πάνω του και άρχισαν να το βομβαρδίζουν με ερωτήσεις. "Τι είσαι;" "Από πού ήρθες;" "Είσαι ζώο;" "Πώς σε λένε;" Και χίλια δυο άλλα πράγματα που διόλου δε βοηθούσαν το μικρό, χτυπημένο κουνελάκι που τους κοιτούσε περισσότερο απορημένο παρά τρομαγμένο.

- Ώπα, ρε παιδιά! Ένα- ένα! φώναξε το κατάλευκο κουνελάκι με νεύρο.

Παρατήρησε πως όλοι γύρω του σταμάτησαν να μιλάνε ο ένας πάνω στον άλλο και το κοίταζαν με τα μάτια τόσο γουρλωμένα, που ήταν έτοιμα να εκραγούν!

Έμεινε έκπληκτο και σάστισε για μια στιγμή, αφού κατάλαβε πως πλέον οι σκέψεις του είναι φανερές και οτιδήποτε λέει ακούγεται δημόσια. Σηκώθηκε χωρίς την παραμικρή βοήθεια, στάθηκε στα δύο μικρά του πατουσάκια, ξερόβηξε και άρχισε να μιλάει με καμάρι.

- Από ό,τι κατάλαβα με ακούτε όλοι και καταλαβαίνετε τη γλώσσα μου. Θέλω, λοιπόν, να μου εξηγήσετε αμέσως τώρα τον λόγο για τον οποίο με κλέψατε από την αγκαλιά της όμορφης οικογένειάς μου και με φέρατε εδώ πέρα. Με ποιο δικαίωμα;

Οι κάτοικοι της Θαυματοχώρας κοιτούσαν το επαναστατικό κουνέλι με δέος, όμως κανείς δεν απαντούσε στην ερώτηση του.

- Σας ακούω, περίεργα πλάσματα! Τι θέλετε από μένα;

Τότε πήρε το λόγο η Αλίκη και με γλυκιά φωνή προσπάθησε να του εξηγήσει.

- Άγνωστο κουνελάκι, δε σε κλέψαμε. Κάνεις μεγάλο λάθος. Μόνο σου ήρθες, μέσα από έναν ανεμοστρόβιλο!

Τα μάτια του κουνελιού άρχισαν να βγάζουν φωτιές από τα νεύρα.

- Νέλλη με λένε! Μη με λέτε άγνωστο κουνέλι! Καθόλου άγνωστο δεν είμαι! Είμαι η Νέλλη το κουνέλι κι είναι τιμή μου και καμάρι μου! Κι αν δε μου πείτε τώρα τι θέλετε από μένα θα γίνει μεγάλη φασαρία εδώ πέρα! Η Αλίκη συνέχισε την προσπάθεια της παρά την επίθεση του κουνελιού, ή μάλλον συγγνώμη, της Νέλλης της Κουνέλας! Γιατί δεν είναι όποια κι όποια, όπως είπε, θα έρχεται μάλλον από βασιλική οικογένεια!

- Άκουσε με, Νέλλη κουνέλι! Σου το ορκίζομαι στον Θεό των Τραπουλόχαρτων πως δε σε πήραμε από την οικογένεια σου. Ήρθες με έναν δυνατό τυφώνα και είμαστε όλοι πολύ τρομαγμένοι με αυτό που συνέβη.

- Ωραία, λοιπόν! Πείστηκε τελικά η Νέλλη. Πείτε μου, έστω, πως θα γυρίσω στην πατρίδα μου. Το κλίμα εδώ φαίνεται πως δεν είναι μεσογειακό και έχω αρχίσει ήδη να ζαλίζομαι. Ποιος θα με πάει σπίτι;

Η Νέλλη το κουνέλι φαίνεται πως τελικά είχε και βασιλικές απαιτήσεις. Ποιος θα μπορούσε τόσο απλά να τη μεταφέρει πίσω στη χώρα των ανθρώπων; Κανείς!

Πήρε το λόγο ο άσπρος λαγός που δε σας κρύβω ότι είχε γίνει κατακόκκινος από την ντροπή του που συναντούσε επιτέλους μια όμοια του.

- Αγαπητή μου, δεν υπάρχει τρόπος να γυρίσεις πίσω. Όσο κι αν προσπάθησαν όσοι ήρθαν εδώ ήταν μάταιο. Δεν υπάρχει γυρισμός. Δεν ξέρω τι σε έφερε εδώ και πως θα επιβιώσεις στο κλίμα μας αλλά είναι ακατόρθωτο να επιστρέψεις στη χώρα σου.

Η Νέλλη άφησε κατά μέρος το επαναστατικό και επιβλητικό της ύφος και το πρόσωπο της πήρε τη μορφή της απογοήτευσης. Βρισκόταν σε αδιέξοδο.

- Δεν μπορεί! Θα υπάρχει μια λύση. Βοηθήστε με! Φώναξε απελπισμένη

- Σε χαλάει η χώρα μας, κυρά κουνέλα; Άλλοι θα πλήρωναν… πετάχτηκε ένα τραπουλόχαρτο.

- Μια χαρά είναι η χώρα σας! Ιδανική, θα έλεγε κανείς. Μα εγώ άφησα μια οικογένεια που με αγαπάει πίσω. Άφησα τρεις ανθρώπους που με φροντίζουν και με έχουν σαν παιδί τους. Τι θα απογίνουν αυτοί;

- Μη φοβάσαι, Νέλλη. Θα κάνουμε ό,τι περνάει απ' το πόδι μας για να σε βοηθήσουμε! είπε με γλυκό ύφος ο άσπρος λαγός που μάλλον ερωτεύτηκε για πρώτη φορά στη ζωή του μια ξένη, μια αλλιώτικη κουνελίτσα.

Πίσω στη χώρα των ανθρώπων, όλοι έψαχναν τη Νέλλη το κουνέλι. Ένα χάος επικρατούσε στο σπίτι της, η μικρή κόρη έκλαιγε, η μαμά ήταν συνέχεια στους δρόμους και ο μπαμπάς ρωτούσε από δω και από κει μήπως την έχει δει κανείς. Μάταια. Άφαντη! Πού να ξεραν τι της συνέβη…

Στη Χώρα των Θαυμάτων είχε πια νυχτώσει κι η Αλίκη πρότεινε στη Νέλλη να τη φιλοξενήσει.

- Σε ευχαριστώ για την ευγενική σου πρόσκληση, όμως πρέπει να δω πρώτα το σπίτι σου. Το κλουβί μου δεν είναι ό,τι κι ό,τι! Είναι μεγάλο, κίτρινο και έχει και χορταρακι για να πατάω στα μαλακά.. βέβαια όλη την ώρα κόβω βόλτες στο σαλόνι γιατί είναι πιο σικάτο αλλά και το κλουβάκι μου το αγαπώ πολύ! είπε με ναζί

- Αχ, πού έμπλεξα... Έλα και θα δεις! είπε η Αλίκη που ήξερε ότι θα μπει σε μπελάδες.

Έφτασαν ,λοιπόν, στο σπίτι και ευτυχώς εγκρίθηκε από τη Νέλλη. Ήρθε φορτσάτος κι ο άσπρος λαγός, καλοντυμένος και προσεγμένος όπως ποτέ ξανά.

- Καλησπέρα στα κορίτσια! είπε με χάρη

- Καλώς τον. Στις ομορφιές σου. Έλα να δώσεις καμία ιδέα. τον παρότρυνε η Αλίκη

- Γεια σου, Λαγέ! Αν βρούμε τρόπο να φύγουμε, ίσως σε πάρω κι εσένα στη χώρα μου, θα σου πάρω κι ένα κίτρινο κλουβί σαν το δικό μου και θα περνάμε τέλεια! Είναι καλύτερα εκεί, να ξέρεις.

- Θα ήταν πολύ ωραία ιδέα! Βαρέθηκα τη χώρα των θαυμάτων! Πού είναι το σπίτι σου; Η Αλίκη παρακολουθούσε απορημένη καθώς ήξερε πως ο λαγός λάτρευε τη χώρα του.

- Ζω στην Ελλάδα. Εκεί γεννήθηκα. Κι όταν ήμουν δύο μηνών με πήραν κάτι καλοί άνθρωποι και με πρόσεχαν στο σπίτι τους. Ακόμα μαζί τους μένω, καλά τυπάκια! Όλο σκέφτονται τι θα κάνουν αν πεθάνω, θα έχουν στεναχωρηθεί πολύ τώρα που δε θα με βρίσκουν.

- Λυπάμαι πολύ για αυτό που σου συνέβη. Σου υπόσχομαι να κάνω ό,τι καλύτερο μπορώ!

Δούλεψαν σκληρά όλο το βράδυ, σκέφτηκαν χίλια δυο σχέδια και τελικά κατέληξαν σε ένα που τους φάνηκε λιγότερο επικίνδυνο και περισσότερο έξυπνο.

- Λοιπον, αποφασίστηκε! Θα πάμε στον γέρο Τζόκερ! είπε η Αλίκη.

Ο γέρο Τζόκερ ήταν το μεγαλύτερο και πιο σοφό τραπουλόχαρτο της χώρας που έβρισκε λύση ακόμα και στα πιο δύσκολα προβλήματα. Όταν ξημέρωσε, λοιπόν, πήραν το δρόμο για το σπίτι του. Έφτασαν, τους καλωσόρισε και κάθισαν να βρουν μια λύση.

- Έχω έναν μαγικό καθρέφτη. Μπορώ να σας τον δώσω. Μου τον είχε δώσει η μάνα μου, η γριά Τζόκερ, όμως δε θέλησα ποτέ να φύγω από δω. Έτσι, αν θέλετε εσείς, μπορώ να σας τον χαρίσω.

- Αλήθεια θα το κάνετε αυτό κύριε Τζοκερ; Δεν ξέρετε πόσο το εκτιμώ. Χαμογέλασε η Νέλλη και τον κοίταξε με τα μικροσκοπικά ροζ μάτια της που στον ήλιο έπαιρναν το χρώμα θαλασσιάς χάντρας.

- Δεν κάνει τίποτα. Σε λίγα χρόνια θα πεθάνω. Γιατί να πάει χαμένος;

- Σας ευχαριστώ τόσο πολύ! Νόμιζα πως ήμουν καταδικασμένη να πεθάνω εδώ. Είστε ο σωτήρας μου!

Τον ευχαρίστησαν και επέστρεψαν μαζί με τον καθρέφτη στο σπίτι.

- Δηλαδή, θα φύγεις; Τόσο απλά; ρώτησε ο λαγός

- Ναι! Δε θα έρθεις μαζί μου; Είπες πως θα έρθεις!

- Δεν ξέρω... μ' αρέσει η χώρα μου. Δε θέλω να έρθω σε ένα ξένο μέρος μόνος μου.

- Μα θα έχεις εμένα! Θα έχεις τις ανέσεις σου! Αλήθεια!

- Συγγνώμη, Νέλλη, αλλά θα πρέπει να γυρίσεις μόνη σου…

Όσο κι αν την είχε αγαπήσει ο λαγός, σε μια μόνο μέρα, έπρεπε να την αποχωριστεί. Η Αλίκη ήταν η καλύτερη του φίλη, και αγαπούσε τη χώρα του. Ήρθε, λοιπόν, η στιγμή να την αποχαιρετήσει.

- Σας ευχαριστώ πολύ για όλα! Να είστε αγαπημένοι και πάντα να βοηθάτε όποιον σας χρειάζεται! είπε και με ένα σάλτο χώθηκε μέσα στον καθρέφτη.

Εμφανίστηκε ξαφνικά στη χώρα των ανθρώπων, πάνω στον άσπρο καναπέ του σπιτιού της. Μόλις την πήρε είδηση η μικρή Κατερίνα, η "αδερφούλα" της άρχισε να ουρλιάζει από τη χαρά της. Τη γέμισε φιλιά και φώναξε όλους τους υπόλοιπους που από τη χαρά τους σε χόρταιναν να την αγκαλιάζουν και να τη ζουλάνε. Κανένας δεν κατάλαβε που πήγε και πως γύρισε όμως ήταν αρκετό για αυτούς το ότι την είχαν πάλι μαζί τους.

Μετά από λίγες μέρες καθώς η Νέλλη έκοβε βόλτες στο σπίτι κοίταξε έναν ολόσωμο καθρέφτη που είχαν στο δωμάτιο τους οι γονείς της. Θυμήθηκε τη χώρα των θαυμάτων και πήγε κοντά του. Και τότε ξαφνικά ένα δυνατό φως έπεσε πάνω της και βρέθηκε πάλι στο έδαφος της χώρας των θαυμάτων! Μόλις την αντίκρισε ο λαγός μπροστά του δεν πίστευε στα μάτια του.

- Νέλλη! Γύρισες!

- Οοοοοοχιιιι!!! Δε θελωωωω! Θέλω να πάω σπιτιιιι! άρχισε να κλαίει και δεν μπορούσε να διανοηθεί αυτό που της συνέβη

- Μισό λεπτό, πως ήρθες πάλι;

- Κοίταξα απλώς έναν καθρέφτη. Δεν έκανα κάτι κακό…

Τότε ο Άσπρος Λαγός κατάλαβε πως η Νέλλη είχε πια την ικανότητα να επιστρέφει στη Χώρα των Θαυμάτων οπότε θέλει μονάχα με το κοίταγμα σε έναν απλό καθρέφτη.

Έκατσε και της το εξήγησε με ήρεμη φωνή κι όταν εκείνη το κατάλαβε πήραν το δρόμο για το σπίτι ώστε να το δοκιμάσουν ξανά.

Κοίταξε, λοιπόν, έναν καθρέφτη και τσουπ! Βρέθηκε σπίτι της! Κοίταξε τον δικό της καθρέφτη και τσουπ! Στη χώρα των θαυμάτων! Το έκανε 5-6 φορές και ξετρελάθηκε!

Αποφάσισε να πηγαίνει κάθε μέρα στη χώρα των θαυμάτων, να βλέπει τον άσπρο Λαγό και την Αλίκη και να κάνουν παρέα. Τους είχε συμπαθήσει πολύ κι ίσως είχε ερωτευτεί κι εκείνη τον άσπρο Λαγό…

Έτσι, λοιπόν, η Νέλλη έζησε το περιπετειώδες ταξίδι της και συνέχισε να το ζει για πολλά χρόνια χωρίς να καταλάβει κανένας το παραμικρό! Με τον άσπρο Λαγό είχαν γίνει πλέον ζευγάρι και όλοι τους ζήλευαν… ακόμα και τα τραπουλόχαρτα! Η ζωή της έμοιαζε παραμυθένια και δεν ήθελε με τίποτα να σκέφτεται πόσο βαρετή ήταν πριν αλλάξουν όλα μόνο από έναν ανεμοστρόβιλο που την παρέσυρε από το γκαζόν του σπιτιού της σε μια χώρα γεμάτη θαύματα!

Και ζήσαν αυτοί καλά… κι εμείς καλύτερα!



Μια φορά κι έναν καιρό ζούσαν όλες οι νεράιδες μαζί σε ένα λιβάδι που ξεκινούσε από την κορυφή ενός πανύψηλου βουνού και τελείωνε στους πρόποδες του. Στο ψηλότερο σημείο ήταν το βασίλειο των νεράιδων, το κάστρο της Χρυσόσκονης, όπου έμενε η βασίλισσα Χρυσηίδα μαζί με την κόρη της. Η βασίλισσα ήταν η γηραιότερη νεράιδα του λιβαδιού και ζούσε πάνω από 300 χρόνια σε εκείνο το μαγικό μέρος. Δεν είχε άντρα και κανένας ποτέ δεν είχε μάθει ποιος ήταν ο πατέρας της κόρης της, της πριγκίπισσας Χρυσαλένας.

Μια μέρα η χρυσόσκονη στο κάστρο άρχισε να λιγοστεύει και σιγά σιγά το φως της να σβήνει. Τότε, όλοι κατάλαβαν πως η βασίλισσα τους, η πιο αγαπητή από όλες τις νεράιδες, θα ανέβαινε στον ουρανό και θα γινόταν άστρο. Η θητεία της θα είχε πια τελειώσει.

Οι νεράιδες μαζεύτηκαν γύρω από το κάστρο κι άρχισαν να μοιρολογούν και να κλαίνε. Τα δάκρυα τους έπεφταν βαριά στη γη, γίνονταν μικρά κι αστραφτερά διαμαντάκια και χάνονταν στο πυκνό χορτάρι. Ξαφνικά, η χρυσόσκονη του κάστρου άρχισε ξανά να πέφτει γύρω του και το φως της απλώθηκε γύρω από το παλάτι. Εμφανίστηκε στον κήπο η νεράιδα Χρυσαλένα και με κρυσταλλένια δάκρυα ζήτησε από τις υπόλοιπες νεράιδες να σταματήσουν να μοιρολογούν και να την ακούσουν.

- «Ξέρω καλά πως είχατε βαθιά αγάπη και εμπιστοσύνη στη μητέρα μου. Ξέρω πως ήταν η προστάτιδα σας, η καλύτερη σας φίλη, η μητέρα σας. Όμως, αφήστε κατά μέρος τα διαμαντένια δάκρυα σας, ανοίξτε τα πανέμορφα, γεμάτα χρυσόσκονη φτερά σας και συνεχίστε κανονικά το έργο σας. Μη θρηνείτε άλλο. Είμαι εγώ εδώ για σας.»

Οι νεράιδες, πράγματι, σταμάτησαν να θρηνούν κι ένα αχνό χαμόγελο εμφανίστηκε στα λαμπερά πρόσωπά τους. Επέστρεψαν όλες στις δουλειές τους και η νέα βασίλισσα τους δεν άφησε λεπτό ανεκμετάλλευτο, ξεκινώντας κατευθείαν από τους νέους κανόνες της χώρας. Ένας σκίουρος ντελάλης περιφερόταν με σβελτάδα στο λιβάδι, φωνάζοντας:

«Αγαπητές νεράιδες! Από εδώ και στο εξής καθεμιά θα αναλάβει διαφορετική δουλειά! Δε θα υπάρχουν κακές νεράιδες! Όλες θα πολεμάτε το κακό και θα μοχθήσετε για το καλό! Οποία δε συμμορφωθεί με τους κανόνες θα χάνει αυτόματα τα φτερά της. »

Ο σκίουρος έλεγε τους νέους κανόνεςΟ σκίουρος έλεγε τους νέους κανόνες

Οι νέοι κανόνες έφεραν αντιδράσεις και κάποιες νεράιδες δυσαρεστήθηκαν και σταμάτησαν μεμιάς τη δουλειά τους. Όταν το κατάλαβε αυτό η βασίλισσα Χρυσαλένα, έφυγε αμέσως από το κάστρο της Χρυσόσκονης και πήγε να τις συναντήσει.

Στον δρόμο της σταμάτησε σε μια μικρή σπηλιά, που φαινόταν εγκαταλελειμμένη και σκέφτηκε πως θα ήταν ωραίο μέρος για να θάψει τη μητέρα της. Μπήκε μέσα, έλεγξε τον χώρο, μέτρησε τις διαστάσεις και θεώρησε πως είναι ιδανική. Όμως, τα τοιχώματα ήθελαν κάποιες μικρές επισκευές. Άγγιξε το πέτρινο τοίχωμα της σπηλιάς και διαπίστωσε πως ήταν έτοιμο να πέσει. Τότε είδε μέσα από τις πέτρες να αναβλύζει υγρή χρυσόσκονη με ένα πανέμορφο, σπάνιο μπλε χρώμα. Οι πέτρες έπεφταν μια μια στο έδαφος και άνοιξε μια τεράστια τρύπα στο τοίχωμα της σπηλιάς. Ένα δυνατό φως διαπέρασε τα βαριά, γαλαζοπράσινα φτερά της Χρυσαλένας κι εκείνη είχε μείνει να κοιτάζει έκπληκτη το τρομακτικό και συνάμα εντυπωσιακό θέαμα. Οι σκέψεις της μπερδεύτηκαν, δεν ήξερε πώς να τις οργανώσει, δεν μπορούσε να αποφασίσει αν θα έμπαινε τρέχοντας μέσα στη φωτεινή πύλη ή αν θα αδιαφορούσε για αυτό που μόλις συνέβη μπροστά στα μάτια της. Η καρδιά της έλεγε να διασχίσει το μονοπάτι που εμφανίστηκε στον δρόμο της κι η λογική της έλεγε πως είναι επικίνδυνο για μια νέα νεράιδα να τολμήσει κάτι τέτοιο. Όμως επειδή οι νεράιδες ακούνε πάντοτε την καρδιά τους, νίκησε η πρώτη της σκέψη. Δεν έχασε λοιπόν, χρόνο και χώθηκε μέσα στην πύλη.

Ζαλίστηκε. Τα βλέφαρα της βάρυναν. Έπεσε στο έδαφος. Όταν άνοιξε πάλι τα μάτια της βρισκόταν σχεδόν αναίσθητη στη μέση ενός οδοστρώματος. Γύρω τις έτρεχαν αυτοκίνητα, αδέσποτα ζώα, και το πιο περίεργο απ' όλα. Άνθρωποι! Δεν πίστευε στα μάτια της. Σηκώθηκε απότομα και προχώρησε ευθεία όμως στάθηκε ακίνητη όταν συνειδητοποίησε πως απουσίαζαν τα πολύτιμα φτερά της. Συνέχισε έπειτα το δρόμο της και ένιωσε ένα χέρι να την ακουμπάει στην πλάτη. Γύρισε το βλέμμα της και είδε έναν άντρα σχεδόν γυμνό, χωρίς ρούχα, βρώμικο, με λερωμένα χέρια να την κοιτάζει τόσο έντονα στα μάτια λες και έβλεπε την ψυχή της.

- Σε παρακαλώ, δώσε μου κάτι να φάω, της είπε με τρεμάμενη φωνή έτοιμος να κλάψει

- Δεν έχω, καλέ μου άνθρωπε. Άσε με, σε παρακαλώ, απάντησε κοφτά η νεράιδα Χρυσαλένα που εκείνη τη στιγμή δεν μπορούσε να δώσει σημασία σε τίποτε άλλο πέρα από το τρελή κατάσταση στην οποία βρισκόταν

- Σε παρακαλώ, κορίτσι μου. Δεν έχω να φάω, πεινάω, διψάω, είμαι άρρωστος και δεν έχω σπίτι. Βοήθησέ με, αν με αφήσεις θα πεθάνω, συνέχισε να την παρακαλά ο άστεγος άντρας

- Θεέ μου, εντάξει! Είπε και με τη δύναμη της σκέψης της εμφάνισε μεμιάς μπροστά του ένα τεράστιο κιβώτιο που το περιεχόμενο του θα τον άφηνε έκπληκτο. Μέσα είχε όλα τα καλά. Τρόφιμα κάθε λογής και ρούχα τόσα πολλά που δεν θα ήξερε τι να πρώτο βάλει.

Ο άστεγος την κοίταξε παραξενεμένος και έπεσε στα γόνατα:

- Δεν ξέρω πως το έκανες αλλά ούτε με νοιάζει. Είσαι καλός άνθρωπος, κοπέλα μου. Σε ευχαριστώ! της είπε και μέχρι να του απαντήσει είχε πάρει το κουτί κι είχε χαθεί απ' τα μάτια της

Κάνοντας ένα ακόμα βήμα, η Χρυσαλένα βρέθηκε και πάλι στο μαγικό λιβάδι. Πάλι μέσα στη σπηλιά. Αλλά αυτή τη φορά όχι μόνη της. Ήταν μαζί με έναν άντρα που την κοιτούσε χαμογελώντας. Ήταν κι αυτός νεράιδα. Ή μάλλον νεράιδος! Είχε πυκνά μπλε σκούρα φτερά με χρυσόσκονη και φαινόταν πολύ γέρος. Της θύμιζε έντονα κάποιον.

- Χρυσαλένα, χαίρομαι που σε γνωρίζω. Με θυμάσαι; τη ρώτησε

Η Χρυσαλενα πια κατάλαβε πως ο άνθρωπος-νεράιδα μπροστά της ήταν ο άγνωστος που βοήθησε λίγα λεπτά πριν. Σάστισε.

- Εσύ είσαι ο...ο άστεγος! Μα πώς;

- Είμαι ο άστεγος αλλά και δεν είμαι. Έκανα τον άστεγο. Δεν είμαι στην πραγματικότητα. Είμαι ο πατέρας σου, Χρυσαλένα.

Δεν πίστευε στα αυτιά της! Είχε μπροστά της τον πραγματικό της πατέρα. Εκείνον που είχε παραστήσει για λίγο έναν άστεγο άντρα.

- Γιατί το έκανες αυτό;

- Δεν υπήρχε περίπτωση να επιτρέψω να γίνεις βασίλισσα αν δε διαπίστωνα ότι έχεις καλή καρδιά. Η μητέρα σου σου δίδαξε να βοηθάς όλους τους ανθρώπους όσο μπορείς. Όπως σε όλες τις νεράιδες.

- Υπάρχουν και κακές, όμως.

- Όπως και κακοί άνθρωποι. Αυτό δε σημαίνει ότι εμείς πρέπει να ακολουθούμε τα βήματα τους. Να βοηθάς πάντοτε, κορίτσι μου. Οποιονδήποτε ζητήσει τη βοήθεια σου. Να δίνεις χωρίς να περιμένεις ανταλλάγματα. Αυτό να διδάξεις στα παιδιά σου, αυτό να μάθεις στις νεράιδες και αυτό να έχεις πάντοτε στην καρδιά σου σα συμβουλή από μένα.

Αυτά ήταν τα τελευταία του λόγια πριν εξαφανιστεί από μπροστά της ακριβώς όπως ο άστεγος. Και τότε η Χρυσαλένα κατάλαβε πόσο σημαντική είναι η ανθρώπινη-νεραιδίσια αλληλεγγύη. Πόσο σημαντική είναι η βοήθεια μεταξύ μας. Πόσο σημαντικό είναι να δίνεις. Πόσο σημαντικό είναι να αγαπάς. Πόσο σημαντικό είναι να τα διδάξει όλα αυτά. Εκείνη τη μέρα η Χρυσαλένα έγινε η καλύτερη βασίλισσα που είχε περάσει ποτέ από τη νεραιδοχωρα. Γιατί πολύ απλά, ήταν καλή και αγνή. Ήταν αληθινή και δοτική. Όπως θα έπρεπε να είμαστε όλοι...



Μια φορά και έναν καιρό, ζούσε ένας έμπορος ο οποίος είχε τρεις κόρες που τις αγαπούσε περισσότερο από τον ίδιο του τον εαυτό. Μια μέρα, ο έμπορος έπρεπε να κάνει ένα μακρινό ταξίδι για να αγοράσει κάποια αγαθά. Προτού φύγει, ρώτησε τις κόρες του αν επιθυμούν να τους φέρει δώρα. Η μεγαλύτερη κόρη ζήτησε ένα κολιέ, η δεύτερη μια χρυσή αλυσίδα ενώ η τρίτη, η πεντάμορφη, δε ζήτησε τίποτα παρά να γυρίσει πίσω ο πατέρας της ασφαλής. Εκείνος επέμενε και έτσι η πεντάμορφη του ζήτησε ένα τριαντάφυλλο.

Ο έμπορος έκανε το ταξίδι του και αγόρασε ένα μαργαριταρένιο κολιέ για την πρώτη του κόρη, μια χρυσή αλυσίδα για τη δεύτερη όμως για την πεντάμορφη σκέφτηκε πως μέχρι να γυρίσει το τριαντάφυλλο που είχε ζητήσει, θα μαραίνονταν. Έτσι αποφάσισε να πάρει ένα τριαντάφυλλο την ημέρα που θα έφτανε κοντά στο σπίτι του.

Όταν τελείωσε με τις δουλειές του πήρε τον δρόμο της επιστροφής. Όταν έφτασε κοντά στο σπίτι του θυμήθηκε τι είχε υποσχεθεί στη μικρότερη κόρη του και άρχισε να ψάχνει για το τριαντάφυλλο. Κοντά στο σημείο που είχε σταματήσει, είδε έναν υπέροχο κήπο. Αμέσως κατέβηκε από το άλογο του και έκοψε το πιο όμορφο τριαντάφυλλο που βρήκε.

Ξαφνικά, άκουσε ένα δυνατό θόρυβο σαν βροντή. Κοίταξε γύρω του και έκπληκτος είδε ένα τεράστιο τέρας που είχε δύο χαυλιόδοντες στο στόμα του, φλογερά μάτια περιτριγυρισμένα από τρίχες και κέρατα που έβγαιναν από το κεφάλι του και εξαπλώνονταν στην πλάτη του.

- "Ποιος σου είπε ότι μπορείς να κόψεις τα τριαντάφυλλα μου;" είπε θυμωμένα το τέρας.

-  "Σε παρακαλώ κύριε, υποσχέθηκα στη μικρότερη κόρη μου να της φέρω στο σπίτι ένα τριαντάφυλλο. Είδα τον όμορφο κήπο σου και σκέφτηκα ότι δε θα σε πείραζε" είπε ο έμπορος με φόβο και τρόμο για τη ζωή του.

- "Η κλοπή είναι κλοπή, είτε είναι τριαντάφυλλο είτε διαμάντι. Η ζωή σου είναι χαμένη", είπε το τέρας.

Ο έμπορος έπεσε στα γόνατά του και ικέτευσε για τη ζωή του, σκεπτόμενος τις τρεις κόρες του που δεν είχαν κανέναν στον κόσμο πέρα από αυτόν.

- "Εντάξει", είπε το τέρας. "Θα σε ελευθερώσω μόνο με έναν όρο. Σε επτά μέρες από τώρα, θα πρέπει να μου φέρεις την κόρη σου, για χάρη της οποίας χάλασες τον κήπο μου και να την αφήσεις εδώ. Αν δεν το κάνεις, η ζωή σου μου ανήκει".

Έτσι κι έγινε. Ο έμπορος ορκίστηκε και αφού πήρε το τριαντάφυλλο, ανέβηκε στο άλογο του και γύρισε σπίτι.

Μόλις μπήκε στο σπίτι, οι κόρες του έτρεξαν αμέσως στην αγκαλιά του. Εκείνος αφού τις αγκάλιασε, έδωσε τα δώρα που τους υποσχέθηκε. Όταν έφτασε η σειρά της πεντάμορφης αναστέναξε δίνοντας της το τριαντάφυλλο.

"Σε ευχαριστούμε πατέρα", είπαν όλες με μια φωνή.

Η πεντάμορφη βλέποντας τον πατέρα της προβληματισμένο τον ρώτησε:

-“Γιατί αναστέναξες έτσι πατέρα όταν μου έδωσες το τριαντάφυλλο μου”;

-“Θα σου πω αργότερα”, της είπε εκείνος.

Οι μέρες περνούσαν και ο έμπορος ήταν πολύ δυστυχισμένος, παρά την προσπάθεια των κοριτσιών να του φτιάξουν το κέφι. Κάποια στιγμή, αποφάσισε να μιλήσει στην κόρη του.

-“Πεντάμορφη μου, αγαπάς τον πατέρα σου;” τη ρώτησε.

- "Φυσικά πατέρα", αποκρίθηκε εκείνη.

- "Λοιπόν τώρα ήρθε η ώρα να μου το αποδείξεις", είπε και άρχισε αμέσως να της διηγείται την ιστορία με το τριαντάφυλλο.

Η πεντάμορφη δεν πίστευε στα αυτιά της. Ήταν τόσο λυπημένη με όλα αυτά που άκουγε.

- "Πήγαινε με σε αυτόν, πατέρα, ίσως και να μη μου κάνει κακό. Αλλά ακόμα κι αν το κάνει, καλύτερα να πάθω εγώ κάτι παρά εσύ", είπε αποφασιστικά η πεντάμορφη που αγαπούσε τόσο πολύ τον πατέρα της.

Έτσι την επόμενη μέρα, ο έμπορος μαζί με την κόρη του, πήραν τον δρόμο για το σπίτι του τέρατος.

Όταν έφτασαν εκεί, κατέβηκαν από το άλογο και ξαφνικά είδαν τις πόρτες του σπιτιού να ανοίγουν. Μπαίνοντας, δεν είδαν κανέναν. Έτσι ανέβηκαν τα σκαλιά, πέρασαν από μια μεγάλη αίθουσα και πήγαν στην τραπεζαρία. Εκεί είδαν ένα τραπέζι στρωμένο με πολλά φαγητά, όμορφα ποτήρια και πιάτα.

Περίμεναν για αρκετή ώρα, νομίζοντας ότι θα εμφανιζόταν ο ιδιοκτήτης του σπιτιού. Τότε, ο έμπορος είπε: “Ας καθίσουμε, να δούμε τι θα συμβεί”.

Έτσι και έγινε. Αφού κάθισαν, αόρατα χέρια άρχισαν να τους σερβίρουν. Η πεντάμορφη και ο πατέρας της έτρωγαν και έπιναν με την καρδιά τους.

Ξαφνικά, εμφανίστηκε μπροστά τους το τέρας. Αμέσως, είπε στον έμπορο:

- "Αυτή είναι η μικρότερη κόρη σου;"

- "Ναι αυτή είναι", απάντησε εκείνος.

- "Είναι πρόθυμη να μείνει εδώ μαζί μου", ρώτησε το τέρας κοιτώντας την πεντάμορφη.

- “Ναι κύριε είμαι”, είπε εκείνη με τρεμάμενη φωνή.

- "Μην ανησυχείς, δε θα σου κάνω κακό", είπε το τέρας και οδήγησε τον έμπορο στο άλογό του.

Αφού του είπε ότι μπορεί να έρχεται και να βλέπει την κόρη του μια φορά την εβδομάδα, επέστρεψε στην πεντάμορφη και της είπε:

- "Ότι υπάρχει σε αυτό το σπίτι είναι δικό σου. Αρκεί να χτυπήσεις τα χέρια σου και θα έχεις ότι ζητήσεις".

Έτσι η πεντάμορφη έμεινε στο σπίτι με το τέρας. Εκεί, αόρατοι υπηρέτες της έφερναν ότι ήθελε. Σύντομα, κουράστηκε από τη μοναξιά και μια μέρα, όταν το τέρας ήρθε σε αυτήν παρόλο που φαινόταν τόσο εχθρικό και τρομακτικό, την παρηγόρησε και της φέρθηκε τόσο όμορφα.

Μίλησαν λοιπόν μαζί για τον κήπο, το σπίτι, τις δουλειές του πατέρα της και για κάθε είδους πράγματα, έτσι ώστε η πεντάμορφη να χάσει εντελώς τον φόβο της για το τέρας. Λίγο αργότερα, όταν ο πατέρας της ήρθε να τη δει, τη βρήκε αρκετά χαρούμενη και αμέσως καθησυχάστηκε για το μέλλον της κόρης του.

Αυτό, συνεχίστηκε για αρκετό καιρό. Η πεντάμορφη μιλούσε με το τέρας κάθε μέρα και ένιωθε πραγματική ευτυχία.

Μια μέρα όμως το τέρας δεν ήρθε στη συνηθισμένη του ώρα, λίγο μετά το μεσημεριανό γεύμα όπως συνήθιζε και η πεντάμορφη τον έχασε. Περιπλανήθηκε κάμποση ώρα στον κήπο προσπαθώντας να τον βρει, φωνάζοντας το όνομά του αλλά δεν έπαιρνε καμία απάντηση. Στο τέλος, κατευθύνθηκε προς την τριανταφυλλιά από την οποία ο πατέρας της είχε κόψει το τριαντάφυλλο. Αυτό που αντίκρισε εκεί δεν μπορούσε να το πιστέψει! Το τέρας ήταν ξαπλωμένο κάτω, σχεδόν μισοπεθαμένο.

Η πεντάμορφη καταστεναχωρημένη, σκέφτηκε αμέσως όλη την καλοσύνη και την αγάπη που της είχε δείξει το τέρας. Κλαίγοντας από πάνω του, άρχισε να του λέει πόσο τον αγαπούσε.

Ξαφνικά, έγινε κάτι απίστευτο. Το τέρας μεταμορφώθηκε σε έναν πανέμορφο πρίγκηπα. Η πεντάμορφη είχε εντυπωσιαστεί. Εκείνος, της εξήγησε ότι καιρό πριν ένας μάγος τον είχε μεταμορφώσει σε ένα άσχημο τέρας και ότι μόνο αν έβρισκε την αληθινή αγάπη, παρά την ασχήμια του, θα μπορούσε να σπάσει η κατάρα.

Έτσι, ο πρίγκηπας και η πεντάμορφη παντρεύτηκαν και έζησαν μια ευτυχισμένη ζωή έχοντας φυσικά δίπλα τους τον πατέρα και τις αδερφές της.

Και έζησαν αυτοί καλά και εμείς καλύτερα…




Μια φορά και έναν καιρό ζούσαν σε έναν μεγάλο στάβλο πέντε αγελαδίτσες και ένας ταύρος.

Η Τούλα, η Πούλα, η Ρούλα, η Βούλα και η Σούλα ήταν πέντε όμορφες αγελάδες. Όλες ήταν καφέ, εκτός από την Σούλα, η οποία ήταν ασπρόμαυρη. Μαζί με τις αγελαδίτσες ζούσε και ένας ταύρος που τον έλεγαν Σταύρο.

Ο Σταύρος, ο ταύρος ήταν ένας μεγάλος ταύρος με μυτερά μακριά κέρατα. Όσο μεγάλος ήταν ο Σταύρος, άλλο τόσο μεγάλη ήταν και η όρεξη του. Ο παππούς Βαγγέλης, ο ιδιοκτήτης του στάβλου, συνήθιζε να λέει "θα τον δώσω τον Σταύρο, τρώει πολύ και δεν παράγει τίποτα", ενώ πολλές φορές όταν νευρίαζε του έλεγε με θυμό "σταμάτα να τρως τόσο, τι είσαι εσύ, Βασιλιάς είσαι;"

Ο Σταύρος, πέρα από πεινάλας, ήταν και ανυπάκουος. Συχνά έφευγε από τον στάβλο απροειδοποίητα και πήγαινε παραδίπλα στον φίλο του τον Ασλάνη, έναν άλλο ταύρο, για να βοσκήσουν παρέα. Κάθε φορά που τον έβλεπε ο παππούς Βαγγέλης να είναι ανυπάκουος του έλεγε με αγανάκτηση "μια μέρα θα το φας το κεφάλι σου".

Ένα πρωί ο παππούς Βαγγέλης μπήκε μέσα στον στάβλο και ήταν πολύ χαρούμενος. "Κορίτσια (έτσι έλεγε τις αγελάδες) και Σταύρο ελάτε να σας πάω να βοσκήσετε. Σήμερα θα σας αφήσω να βοσκήσετε όση ώρα θέλετε, επειδή έχω κέφια. Είμαι χαρούμενος επειδή σήμερα θα έρθει η εγγονή μου η Ελενίτσα. Την πεθύμησα πολύ".

Με αυτά τα λόγια ο παππούς Βαγγέλης άφησε τον Σταύρο και τις αγελαδίτσες να βοσκήσουν φρέσκο χορταράκι. Πριν φύγει όμως πλησίασε τον Σταύρο και του είπε με αυστηρό ύφος "άκου με προσεκτικά, μη τυχόν και απομακρυνθείς, κυκλοφορεί στο βουνό ένας κακός λύκος". Ο Σταύρος τον κοίταξε βαριεστημένα και είπε ένα σκέτο "μουουου", έτσι για να βγει από την υποχρέωση.

Ντου, ντου, ντου... Ακούστηκε μια κόρνα αυτοκινήτου. Ο παππούς Βαγγέλης έφυγε γρήγορα από τον στάβλο. "Ήρθε η Ελενίτσα" φώναξε και με μια κίνηση την πήρε αγκαλιά.

"Παππού, παππού" φώναξε η Ελένη. "Πάμε στις κοτούλες να μαζέψουμε αυγά". Ο παππούς Βαγγέλης , που δεν μπορούσε να της χαλάσει χατίρι , δέχτηκε.

Στο κοτέτσι ζούσαν δέκα κοτούλες και δυο κόκορες, όμως η μικρή Ελένη αγαπούσε μια κοτούλα περισσότερο από τις άλλες, την κοτούλα Μπανάνα! Την είχε ονομάσει Μπανάνα επειδή ήταν κίτρινη και συνήθιζε η Ελενίτσα να την ταΐζει μπανάνες. Από τους δυο κόκορες αγαπούσε τον κίτρινο, τον οποίο συνήθιζε να ονομάζει κόκορα Πεπόνι και να του δίνει να τρώει πεπονόφλουδες τα καλοκαίρια..

Αφού χαιρέτησε και τάισε η Ελενίτσα την κοτούλα Μπανάνα και τον κόκορα Πεπόνι, έβαλε τα αυγουλάκια στο στολισμένο καλαθάκι που της είχε φτιάξει η γιαγιά Ελένη και ξεκίνησε με τον παππού να πάει στο σπίτι..

Λίγο πριν φύγουν, ο παππούς Βαγγέλης είδε τον Σταύρο τον ταύρο να βοσκάει μακριά και του φώναξε αγριεμένα "γυρνά πίσω τώρα, θα χαθείς". Ο Σταύρος σήκωσε την μουσούδα του, έκανε ένα "μουουου" απολογητικό και ξεκίνησε τάχα να γυρίσει πίσω. Την ίδια στιγμή η Ελενίτσα που άκουσε τις άγριες φωνές του παππού είπε κουνώντας το δάκτυλο "παππού, μην είσαι κακός, είναι ο Σταύρος μας". Ο παππούς Βαγγέλης χαμογέλασε, την πήρε αγκαλιά και γύρισαν στο σπίτι.

Στο σπίτι τους περίμενε η γιαγιά Ελένη, η οποία είχε ετοιμάσει ένα σωρό καλούδια για την εγγονούλα της.

Την ίδια ώρα ο Σταύρος ο ταύρος βοσκούσε αμέριμνος. Έτρωγε ο,τι έβρισκε μπροστά του και δεν κοιτούσε ούτε δεξιά, ούτε αριστερά. Έτρωγε, έτρωγε, έτρωγε μέχρι που κάποια στιγμή είδε ένα ροζ χορτάρι. Του φάνηκε περίεργο αλλά αποφάσισε να το φάει. "Φαίνεται πολύ νόστιμο", σκέφτηκε. "Θα πρέπει να είμαι ο πρώτος ταύρος που τρώει ροζ χόρτο", είπε με ένα περήφανο "μουου".

Μόλις έφαγε το ροζ χορτάρι απογοήτευση πλημμύρισε το μυαλό του. "Δεν έχει καμία διαφορά" είπε και σήκωσε για πρώτη φορά μετά από ώρες την μουσούδα του ψηλά.

Τότε κατάλαβε ότι το χορτάρι δεν ήταν ροζ αλλά είχε πάρει το χρώμα του ηλιοβασιλέματος. "Βράδιασε" μουρμούρησε και γύρισε προς τα πίσω για να πάει στον στάβλο. Όταν γύρισε όμως το αίμα του πάγωσε, καθώς κατάλαβε ότι είχε απομακρυνθεί πολύ από τον στάβλο.

Ο Σταύρος δεν είχε ακούσει τα λόγια του παππού Βαγγέλη και πλέον κινδύνευε, διότι δεν ήξερε που βρισκόταν, η νύχτα ερχόταν γοργά και στην ατμόσφαιρα άρχισαν να ακούγονται τα πρώτα "αουουου"...

Την ίδια ώρα ο παππούς Βαγγέλης πήγε με την Ελενίτσα να κλείσει το κοτέτσι και να βάλει τα ζώα στον στάβλο. Έκλεισε το κοτέτσι και πήγε μετά στα ζώα που βοσκούσαν ακόμη. Όταν έφτασε στο βοσκοτόπι κατάλαβε γρήγορα ότι έλειπε ο Σταύρος. "Σταύρο, Σταύρο", φώναζε ο παππούς. "Στάβο, Στάβο" φώναζε και η Ελενίτσα. Πουθενά όμως ο Σταύρος.

Ο παππούς Βαγγέλης ήταν σε απόγνωση, μέχρι που η Ελενίτσα σκέφτηκε μια λύση. "Να φωνάξουμε τα σκυλάκια του παππού Δημήτρη", είπε, "τον Λούη και τον Ρόκυ, θα μπορέσουν να τον βρουν". Ο Λούης ήταν ένα τεμπέλικο αλλά πανέξυπνο κυνηγόσκυλο και ο Ρόκυ ένα γενναίο λυκόσκυλο.

Ο Ρόκυ, το γενναίο λυκόσκυλοΟ Ρόκυ, το γενναίο λυκόσκυλο

Ο παππούς Βαγγέλης πήρε γρήγορα τον παππού Δημήτρη και ζήτησε την βοήθεια του. Ο παππούς Δημήτρης με τη σειρά του ζήτησε αμέσως από τα δυο σκυλιά να ετοιμαστούν. Ο Ρόκυ ήταν έτοιμος στο λεπτό, ενώ ο Λούης από την άλλη βαριόταν τόσο πολύ να τρέχει βραδιάτικα στα βουνά και όλο έψαχνε δικαιολογίες για να μην πάει. Μια έλεγε ότι τον πονάει το πόδι, μια το αυτί, μια η ουρά, αλλά στο τέλος ο παππούς Δημήτρης κατάφερε να τον πείσει καθώς υποσχέθηκε να του δώσει ένα μεγάλο παγωτό ως επιβράβευση, όταν επιστρέψει.

O Λούης, το κυνηγόσκυλο, που βαριόταν πολύ και του άρεσε να κοιμάταιO Λούης, το κυνηγόσκυλο, που βαριόταν πολύ και του άρεσε να κοιμάται

Σε δέκα λεπτά ο Ρόκυ έφτασε στον στάβλο. Ο Λούης έφτασε σε είκοσι λεπτά, επειδή βαριόταν να τρέξει! Ο παππούς Βαγγέλης τους έδωσε να μυρίσουν ένα κολάρο του Σταύρου για να ακολουθήσουν την μυρωδιά του. Υπήρχε όμως ένα πρόβλημα...

Ο Λούης και ο Ρόκυ ήταν μεγαλόσωμοι και ο Σταύρος φοβόταν τα μεγάλα σκυλιά, με αποτέλεσμα να υπάρχει ο κίνδυνος να τρομάξει και να φύγει ακόμα πιο μακριά. Ο παππούς Βαγγέλης χρειαζόταν κι έναν πιο μικρό σκύλο για να αποφύγει αυτόν τον κίνδυνο και ήταν σε απόγνωση γιατί δεν ήξερε από που να ζητήσει βοήθεια.

Η μικρή Ελενίτσα όμως έδωσε και πάλι την λύση. "Παππού να φωνάξουμε το σκυλάκι της ξαδερφούλας μου, της Κωνσταντίνας", είπε και ο παππούς απάντησε με ένα μεγάλο "μπράβο Ελένη!"...

Γρήγορα, γρήγορα πήρε τηλέφωνο στην θεία Αλίκη, ζήτησε βοήθεια και η θεία Αλίκη έστειλε σχεδόν αμέσως στον στάβλο τον Γίγα, το τσιουάουα!

Την ίδια ώρα, είχε σχεδόν βραδιάσει και ο Σταύρος φοβισμένος έψαχνε ένα μέρος να κρυφτεί για να βγάλει με ασφάλεια την νύχτα. Μετά από αρκετό περπάτημα βρήκε μια μικρή σπηλιά και μπήκε μέσα. Από το άγχος έτρεμαν τα πόδια του, ενώ συγχρόνως πονούσε η κοιλιά του από το πολύ χορτάρι που είχε φάει. Λούφαξε μέσα στην σπηλιά και ένοιωσε ασφαλής... ή τουλάχιστον έτσι νόμιζε...

Είχε πλέον βραδιάσει και τα τρία σκυλάκια έψαχναν τα ίχνη του Σταύρου.

Παράλληλα, ένας μοναχικός πεινασμένος λύκος περπατούσε μέσα στο δάσος ψάχνοντας κάτι για να φάει. Εκεί που περπατούσε άκουσε μέσα στην απόλυτη ησυχία του δάσους μια βαριά αναπνοή. Ήταν ο Σταύρος, οποίος είχε δει τον λύκο έξω από τη σπηλιά και φοβισμένος προσπαθούσε να μην φανερωθεί.

Εν τω μεταξύ ο Λούης, ο Ρόκυ και ο Γίγας το τσιουάουα είχαν εντοπίσει τα ίχνη του Σταύρου και ακολουθούσαν την μυρωδιά. Μετά από μερικά λεπτά και ενώ μέχρι και το φεγγάρι είχε εξαφανιστεί από τα σύννεφα, με αποτέλεσμα το σκοτάδι να είναι βαθύ, έφτασαν έξω από την σπηλιά.

Πριν προλάβουν να χαρούν, είδαν τον λύκο, ο οποίος πλησίαζε απειλητικά προς την σπηλιά όπου ακουγόταν η βαριά ανάσα του Σταύρου. Ο Ρόκυ και ο Γίγας σκέφτηκαν να επιτεθούν στον λύκο, όμως ο Λούης φοβόταν να πλησιάσει.

Ο λύκος είχε βρει τον Σταύρο Ο λύκος είχε βρει τον Σταύρο

Ξαφνικά ακούστηκε ένα τρομακτικό "αουουου". Ο λύκος είχε δει τον Σταύρο και ήταν έτοιμος να τον φάει.

Ο Σταύρος από τον φόβο του άρχισε να τρέχει μέσα στο σκοτάδι του δάσους και ο λύκος τον κυνηγούσε από πίσω.

Χωρίς δεύτερη σκέψη ο Ρόκυ και ο Γίγας άρχισαν να τρέχουν για να βοηθήσουν τον Σταύρο, ενώ ο Λούης από τον φόβο του και την μεγάλη του βαρεμάρα έκατσε κάτω!

Μετά από αρκετά λεπτά ο Σταύρος ο ταύρος κουράστηκε υπερβολικά και ο λύκος βρήκε την ευκαιρία να τον φάει.

Άνοιξε το μεγάλο του στόμα, όμως πριν δαγκώσει τον καημένο τον Σταύρο, ο Γίγας του δάγκωσε την ουρά με όση δύναμη είχε και ο Ρόκυ γαύγισε με δυνατή φωνή και τον δάγκωσε στο πόδι.

Ο λύκος πόνεσε πολύ και το έβαλε αμέσως στα πόδια! Στη συνέχεια ο Ρόκυ και ο Γίγας πήραν τον φοβισμένο Σταύρο και μαζί με τον Λούη (που τον είχε πάρει ο ύπνος!) γύρισαν πίσω στον στάβλο.

Ο παππούς Βαγγέλης, ο οποίος περίμενε με αγωνία μέσα στην νύχτα, συγκινήθηκε και δάκρυα ανακούφισης έλουσαν το πρόσωπο του.

"Είδες τι πηγές να πάθεις επειδή δεν με άκουσες;" είπε στον Σταύρο και εκείνος με μουγκρητό συγγνώμης έσκυψε το πρόσωπο.

Την άλλη μέρα ο παππούς Βαγγέλης φώναξε τον Ρόκυ, τον Λούη και τον Γίγα και τους ευχαρίστησε δίνοντας τους από μια μεγάλη ζουμερή μπριζόλα.

Ο Γίγας γύρισε πίσω στην Κωνσταντίνα και ο Ρόκυ και ο Λούης γύρισαν στον παππού Δημήτρη. Ο Λούης το πρώτο που έκανε ήταν να ζητήσει το παγωτό που του έταξε ο παππούς Δημήτρης, παρόλο που δεν βοήθησε καθόλου στην διάσωση του Σταύρου!

Τέλος, ο Σταύρος, ο ταύρος σταμάτησε να είναι απερίσκεπτος. Άκουγε τον παππού Βαγγέλη και πότε ξανά δεν απομακρύνθηκε από τον στάβλο. Το πάθημα του είχε γίνει μάθημα...



Μια φορά και έναν καιρό, σε μια μακρινή πόλη, ζούσε ο Τομ, ένα ήσυχο και όμορφο παιδάκι μαζί με την οικογένεια του. Το όνειρο του ήταν να γίνει ένας σπουδαίος και τρανός μάγειρας που όλοι θα τον θαύμαζαν. Πολλές φορές στεναχωριόταν γιατί ήταν πολύ μικρός και είχε πολλά χρόνια ακόμα μπροστά του ούτως ώστε να καταφέρει να μαγειρέψει μόνος του.

Ήταν μόλις 8 χρονών και η μαμά του δεν τον άφηνε καλά καλά να πλησιάσει τον φούρνο της δικής τους κουζίνας. Απλώς καθόταν στο τραπέζι και από μακρυά χάζευε τα καλούδια που ετοίμαζε κάθε μέρα η μαμά του για να ευχαριστήσει όλη την οικογένεια. Η σκέψη του Τομ όμως κάθε φορά ταξίδευε, όχι σε σύννεφα αλλά σε λόφους από κατσαρόλες, μεγάλες κουτάλες, και μπολ με άφθονο παγωτό, το οποίο φανταζόταν ότι έφτιαχνε με τα χεράκια του και το πρόσφερε στους φίλους του.

Οι γονείς του, τον αγαπούσαν πολύ και πάντα του έκαναν όλα τα χατίρια. Ως λάτρεις του τσίρκου, συχνά διασκέδαζαν όλοι μαζί σαν οικογένεια βλέποντας πολλές παραστάσεις. Υπήρχε όμως ένα μεγάλο πρόβλημα. Ο Τομ αντί για κορύνες και μπάλες, έβλεπε να πετούν στον αέρα πίτσες με άφθονο τυρί και ντομάτα και αντί για πύρινα στεφάνια, πύρινα τηγάνια. Οι ζογκλέρ είχαν γίνει για αυτόν μάγειρες και δεν φορούσαν περίεργες στολές, μπέρτες και αστεία κουστούμια αλλά ποδιές μαγειρικής.

Στη φαντασία του Τομ, όλοι οι ζογκλέρ είχαν γίνει μάγειρεςΣτη φαντασία του Τομ, όλοι οι ζογκλέρ είχαν γίνει μάγειρες

Μια μέρα λοιπόν και ενώ ο Τομ είχε πάει στο τσίρκο μαζί με τους γονείς του για να δουν μια παράσταση του ήρθε μια μεγαλοφυής ιδέα. Στην πίσω μεριά του τσίρκου, υπήρχε ένα μεγάλο κτήριο, στο οποίο, όπως ακουγόταν κατοικούσε ο μεγαλύτερος μάγειρας της πόλης, ο Κύριος Ρουσό. Ο Τομ σκέφτηκε πως δεν θα πείραζε για λίγο να φύγει από την παράσταση για να πάει να δει έστω και απ’ έξω, την μεγαλοπρεπή έπαυλη του μάγειρα. Έτσι, χωρίς να τον πάρουν είδηση οι γονείς του έσκυψε και σιγά σιγά περνώντας μέσα από τα καθίσματα και ανάμεσα από τα πόδια των θεατών κατάφερε και ξεπήδησε στην πίσω μεριά του τσίρκου, στα παρασκήνια εκεί που οι ηθοποιοί πρόβαραν τους ρόλους τους και άλλαζαν κουστούμια.

Για κακή του τύχη όμως, και πριν προλάβει να βγει προς την έξοδο συνάντησε μπροστά του έναν ψηλό κλόουν.

- "Καλησπέρα αγόρι μου, που πηγαίνεις; Μήπως έχασες τους γονείς σου;" τον ρώτησε.

- "Όχι με συγχωρείτε, ψάχνω απλώς την έξοδο", αποκρίθηκε ο Τομ.

- "Από εδώ είναι τα παρασκήνια του τσίρκου μικρέ, η έξοδος είναι από την άλλη μεριά".

- "Σας ευχαριστώ πολύ για την βοήθεια, πηγαίνω αμέσως προς τα εκεί", είπε ο Τομ με τρεμάμενη φωνή.

- "Δεν μπορείς να φύγεις τώρα από εδώ, η παράσταση βρίσκεται σε εξέλιξη τώρα, άσε που η έξοδος είναι κλειστή, μα καλά που είναι οι γονείς σου;" ρώτησε ο κλόουν.

Μπίνγκο! Αυτό είναι, σκέφτηκε ο Τομ. Ο κλόουν σύντομα θα έβγαινε στην σκηνή για να παρουσιάσει το νούμερο του. Αποφάσισε στιγμιαία να περιμένει τον κλόουν να φύγει και έπειτα να το σκάσει. Κανένας δεν θα του στερούσε την επιθυμία του να δει την έπαυλη. Έτσι απευθύνθηκε προς τον κλόουν με περισσότερο θάρρος και του είπε:

- "Κύριε κλόουν με συγχωρείτε όμως οι γονείς μου με έστειλαν εδώ καθώς έψαχνα να βρω ένα πακέτο με χαρτομάντιλα διότι ο μπαμπάς μου έχει λίγο συνάχι".

- "Α μάλιστα. Πρέπει να κατευθυνθείς προς το κυλικείο τότε. Μάλλον όμως έχεις χάσει τον δρόμο. Πήγαινε αριστερά και αμέσως μετά δεξιά. Πρέπει να σε αφήσω τώρα, βγαίνω στην σκηνή να παρουσιάσω το νούμερο μου", είπε ο κλόουν.

Ο Τομ λοιπόν, αφού σκαρφίστηκε αυτή την περίεργη ιστορία, έψαχνε να βρει όσο τον δυνατόν γρηγορότερα την έξοδο κινδύνου για να φύγει από το τσίρκο. Η παράσταση είχε αρχίσει και μπορεί να ένιωθε λίγο άσχημα που είπε ψέμματα όμως το έκανε μόνο και μόνο από την επιθυμία του να δει αυτή την έπαυλη που τόσο πολύ θαύμαζε. Κάτι τον οδηγούσε προς τα εκεί, λες και ήξερε τι επρόκειτο να συμβεί.

Βρήκε γρήγορα την έξοδο. Αμέσως πέρασε τον δρόμο και έφτασε στην έπαυλη του μάγειρα Ρουσό. Πλησίασε προς την είσοδο και εκεί κοντοστάθηκε καθώς είδε ένα μεγάλο βιβλίο πεσμένο κάτω. Η περιέργεια αμέσως τον κυρίευσε, το άνοιξε. Τα μάτια του έλαμψαν όπως τα αστέρια, δεν μπορούσε να το πιστέψει. Ήταν το βιβλίο μαγειρικής του μάγειρα, γεμάτο με τις λαχταριστές συνταγές που όλοι θαύμαζαν. Προφανώς του είχε πέσει. Ο Τομ δεν ήξερε πως να αντιδράσει, είχε μείνει κατάπληκτος.

Το βιβλίο μαγειρικής του σεφ ΡουσόΤο βιβλίο μαγειρικής του σεφ Ρουσό

Ο Τομ δεν ήξερε τι να κάνει. Σκεφτόταν από την μία να κρατήσει το βιβλίο απλά και μόνο να το ξεφυλλίσει με την ησυχία του στο σπίτι του, αλλά από την άλλη φοβόταν να πάρει τέτοιο ρίσκο. Έκρυψε αμέσως το βιβλίο κάτω από την μπλούζα του. Πριν καν προλάβει να ολοκληρώσει την σκέψη του, οι γονείς του βγήκαν από το τσίρκο. Ο πατέρας του έτρεξε προς το μέρος του και τον άρπαξε από το χέρι.

- "Τομ που ήσουν αγόρι μου; ανησυχήσαμε. Μήπως τρόμαξες με το νούμερο του Ρόμπι του τρομακτικού κλόουν με την πλαστική μύτη; Χα χα! γέλασε δυνατά. Είχε πολύ πλάκα".

- "Εεε ναι μπαμπά, η αλήθεια είναι πως τρόμαξα λιγάκι και βγήκα έξω να πάρω λίγο αέρα, σας περίμενα δεν πήγα πουθενά", απολογήθηκε ο Τομ.

- "Καλό θα ήταν να μας το λες αγόρι μου, αψουυυυ! Πάμε γρήγορα σπίτι γιατί νομίζω πως την άρπαξα. Ταξί, ταξί...", φώναξε ο πατέρας του.

Ο Τομ από μέσα του γελούσε. Κοίτα να δεις που το συνάχι βγήκε αληθινό, σκέφτηκε. Αφού λοιπόν επιβιβάστηκαν στο ταξί, πήραν τον δρόμο για το σπίτι.

Όταν έφτασαν, ο Τομ κάθισε να δειπνήσει με την οικογένεια του. Σκεφτόταν συνέχεια όλα αυτά τα ψέμματα που είχε πει και ένιωθε ντροπή. Αποφάσισε να μιλήσει στον πατέρα του και να του πει όλη την αλήθεια για το βιβλίο των συνταγών που είχε βρει. Ο πατέρας του, καθώς έβλεπε τον Τομ να μιλάει με τέτοιο ενθουσιασμό για τον μάγειρα και το βιβλίο του, δεν μπορούσε να θυμώσει στον γιο του. Πρώτη φορά άλλωστε τον έβλεπε έτσι. Αμέσως τον αγκάλιασε και έδιωξε μακρυά κάθε φόβο που είχε. Έπειτα, του είπε πως θα πρέπει να επιστρέψουν το βιβλίο στον κάτοχο του, καθώς μπορεί να το έψαχνε και να είχε στεναχωρηθεί.

Το επόμενο πρωί, ο Τομ μαζί με τον πατέρα του ξεκίνησαν την βόλτα τους για την έπαυλη του μάγειρα. Ο Τομ ήταν πολύ αγχωμένος, γιατί μπορεί ο πατέρας του να τον είχε συγχωρήσει όμως δεν μπορούσε να προβλέψει και την αντίδραση του μάγειρα Ρουσό. Πίστευε, πως θα θύμωνε πολύ με την πράξη του.

Όταν έφτασαν στην έπαυλη, είδαν κάτι που τους ξάφνιασε πολύ. Τον μάγειρα Ρουσό στην αγκαλιά κάποιου κυρίου, να κλαίει και να φωνάζει:

- "Μπομπ αδερφέ μου, το έχασα για πάντα, πάει το βιβλίο των συνταγών μου, χωρίς αυτό είμαι ένας αποτυχημένος μάγειρας".

Ο Τομ άφησε αμέσως το χέρι του πατέρα του και έτρεξε με θάρρος προς το μέρος του μάγειρα. Τον πλησίασε και με λύπη αποκρίθηκε:

- "Κύριε Ρουσό, σας ζητώ συγγνώμη, εγώ έχω το βιβλίο σας. Δεν χρειάζεται να λυπάστε άλλο, να ορίστε", και αμέσως του το έδωσε.

Ο πατέρας του Τομ έτρεξε αμέσως προς το μέρος τους. Πλησίασε το κύριο Ρουσό και απολογήθηκε λέγοντας του πως ο γιος του δεν είχε καμία πρόθεση να τον στεναχωρήσει. Ο μάγειρας Ρουσό δεν ήξερε τι να πει, από την μια κοιτούσε το βιβλίο και από την άλλη τον Τομ και τον πατέρα του. Ένιωθε τεράστια χαρά που το είχε και πάλι στα χέρια του. Αυτό το αγόρι άλλωστε του φαινόταν φανερά μετανιωμένο.

Ο κύριος Ρουσό δεν θα μπορούσε να αντιδράσει διαφορετικά. Συγχώρεσε αμέσως τον Τομ λέγοντας του:

- "Μικρέ μου, δεν χρειάζεται να ζητάς συγγνώμη. Παραλίγο να τρελαθώ από την αγωνία μου για το βιβλίο. Εδώ μέσα γράφω τις μυστικές παρασκευές μου. Ευτυχώς που το βρήκες εσύ. Θα μπορούσε να το βρει κάποιος απατεώνας και να μου το κλέψει και μαζί με αυτό όλες μου τις συνταγές. Σε ευχαριστώ! Με έσωσες. Γι' αυτό που έκανες θα ανταμειφθείς νεαρέ μου. Θα σου γνωρίσω κάποιον", είπε ο μάγειρας Ρουσό. "Αυτός εδώ είναι ο Γκαρό, ο γιος μου, δουλεύουμε μαζί τον τελευταίο καιρό και με βοηθάει πολύ. Τα χρόνια περνούν και εγώ μεγαλώνω σιγά σιγά. Όνειρο μου είναι μια μέρα η έπαυλη μου να γεμίσει με νέο κόσμο που αγαπάει την μαγειρική. Μάγειρες με όρεξη (όχι μόνο για φαγητό) αλλά για δουλειά και μάθηση", συμπλήρωσε γελώντας.

Ο Γκαρό χάιδεψε με στοργή το κεφάλι του Τομ. Ο Τομ δεν μπορούσε να το πιστέψει. Όλες του οι αισθήσεις τον είχαν εγκαταλείψει. Ο μάγειρας Ρουσό όχι μόνο δεν τον μάλωσε όπως περίμενε, αλλά τον ευχαρίστησε. Και ο Γκαρό ήταν τόσο συμπαθητικός. Ο κύριος Ρουσό έπειτα, ζήτησε την άδεια απο τον πατέρα του Τομ να τον ξεναγήσει στην έπαυλη του. Εκείνος δεν μπορούσε παρά να δεχθεί. Άλλωστε είχε καταλάβει πόσο πολύ το επιθυμούσε. Αφού ευχαρίστησε τον μάγειρα Ρουσό για την συμπεριφορά του απέναντι τους, πήρε τον δρόμο της επιστροφής με την συμφωνία να έρθει να τον πάρει μόλις νυχτώσει. Όλα τώρα άρχιζαν.

Ο Τομ θαμπωμένος πια από τον μάγειρα Ρουσό, περπατούσε σαν υπνωτισμένος. Οι εκπλήξεις όμως δεν σταματούσαν εκεί. Βγαίνοντας από την κουζίνα, ο μάγειρας Ρουσό του ανακοίνωσε πως την υπόλοιπη μέρα θα την περνούσαν μαγειρεύοντας, θέλοντας έτσι να τον ανταμείψει για το καλό που του έκανε. Ανέθεσε λοιπόν στον Γκαρό την εκπαίδευσή του. Του έδωσε μάλιστα, μια ποδιά να φορέσει για να ξεκινήσει έτσι το μαγειρικό του ταξίδι.

Ο Τομ τσιμπούσε τα χέρια του για να δει αν όλο αυτό που ζει είναι αλήθεια. Βρισκόταν αυτή την στιγμή, στην μεγαλύτερη έπαυλη της πόλης, πλάι στον πιο διάσημο μάγειρα ο οποίος μάλιστα του είχε δώσει και μια ποδιά ίδια με την δική του. Ο Γκαρό, γελούσε βλέποντας τον Τομ να γουρλώνει συνεχώς τα μάτια του όταν ανακάλυπτε και κάτι καινούργιο.

Ο Γκαρό γελούσε και χαιρόταν με τον ΤομΟ Γκαρό γελούσε και χαιρόταν με τον Τομ

- "Λοιπόν μικρέ δεν έχουμε πολύ χρόνο", είπε ο Γκαρό, "πρέπει να μπούμε στην κουζίνα. Θα παραθέσουμε ένα δείπνο απόψε. Θα είσαι ο επίσημος βοηθός μου. Πρέπει να βάλεις τα δυνατά σου γιατί αν τα καταφέρουμε θα κερδίσεις ένα πολύ μεγάλο δώρο. Αυτή η ποδιά θα γίνει δική σου! Σκέφτομαι μια σούπα λαχανικών για πρώτο πιάτο, τι λες;".

Ο Γκαρό και Τομ στρώθηκαν κατευθείαν στην δουλειά. Ο Τομ δεν μπορούσε να το πιστέψει. Έκανε την πρώτη του μαγειρική απόπειρα. Ένιωθε το πιο τυχερό παιδί του κόσμου. Στεκόταν με μεγάλη υπερηφάνεια δίπλα στον Γκαρό και θα έκανε φυσικά τα πάντα για να τα καταφέρει. Υπακούοντας στις συμβουλές του Γκαρό, ο Τομ τον βοηθούσε να ετοιμάσει το δείπνο. Έκοβε τα λαχανικά όπως του είχε υποδείξει ο Γκαρό, και τα έριχνε προσεκτικά μέσα στην κατσαρόλα με το βραστό νερό. Έπειτα πρόσθεσε αλάτι και πιπέρι και όλα τα απαραίτητα μπαχαρικά για την σούπα.

Κάποια στιγμή, ενώ μαγείρευαν, ο Γκαρό απευθύνθηκε με αγάπη προς τον Τομ λέγοντας του πως είναι τόσο καλός μάγειρας και πως βρίσκεται ήδη πολύ κοντά στην κατάκτηση της πολυπόθητης ποδιάς. Τον θεωρούσε ένα ανερχόμενο ταλέντο. Ο Τομ είχε κατενθουσιαστεί, η χαρά του δεν μπορούσε να περιγραφεί με λόγια. Ανακάτευε με τόση λαχτάρα τη σούπα λαχανικών και στο μυαλό τριγυρνούσε συνέχεια η φράση του Γκαρό:

- "Αυτή η ποδιά θα γίνει δική σου". Έπειτα συνέχισαν με τα υπόλοιπα φαγητά τους.

Η σούπα ήταν σχεδόν έτοιμη, έβραζε στην φωτιά. Τότε ο Γκαρό, ικανοποιημένος είπε στον Τομ:

- "Τα κατάφερες μικρέ! Η βοήθεια σου ήταν πολύτιμη. Η σούπα φαίνεται εξαιρετική. Είσαι τόσο κοντά στην κατάκτηση της ποδιάς. Πάμε τώρα στο μαγαζί του πατέρα μου εδώ δίπλα για να τον ενημερώσουμε πως όλα είναι έτοιμα. Ακολούθησε με!".

Ο Γκαρό και ο Τομ κατευθύνθηκαν προς το μαγαζί του μάγειρα Ρουσό, ένα πανέμορφο εστιατόριο στο κέντρο της πόλης. Ο κόσμος φαινόταν από χιλιόμετρα.

- "Ποιος άραγε δεν θα ήθελε να δοκιμάζει και να απολαμβάνει κάθε μέρα τις νοστιμιές αυτού του μάγειρα;" σκέφτηκε ο Τομ.

Μέσα στο πλήθος ξεχώρισαν τον μάγειρα, ο οποίος σχεδόν αγανακτισμένος φώναζε στους πελάτες:

- "Παρακαλώ, ένας ένας στην σειρά σας. Δεν έχω δέκα χέρια για να σας εξυπηρετήσω όλους."

- "Τα χρόνια περνούν και εγώ άρχισα να γερνάω, δεν έχω πλέον υπομονή. Έπρεπε να είναι εδώ ο γιος μου. Άραγε τι να κάνουν αυτά τα παιδιά στην κουζίνα μου, άρχισε να νυχτώνει", σκέφτηκε ο μάγειρας. Ξάφνου εμφανίστηκαν από την γωνία ο Γκαρό και ο Τομ.

- "Πατέρα, όλα είναι έτοιμα, έφτασε η ώρα για το δείπνο!" είπε ο Γκαρό.

Ο μάγειρας Ρουσό άφησε κάποιους από τους βοηθούς του στο εστιατόριο και αμέσως τους ακολούθησε. Αφού πρότεινε να καλέσουν και τον πατέρα του Τομ στο δείπνο, ο οποίος σίγουρα δεν θα έχανε την ευκαιρία να δοκιμάσει τις πρώτες μαγειρικές λιχουδιές του γιού του, έκατσαν όλοι μαζί στο τραπέζι. Το δείπνο ξεκίνησε. Όλοι έτρωγαν με ευχαρίστηση την σούπα που μαγείρεψαν ο Γκαρό και ο Τομ.

Κάποια στιγμή, ενώ έτρωγαν, ο μάγειρας Ρουσό κοντοστάθηκε, άφησε κάτω το πιρούνι του και είπε:

- "Λοιπόν μικρέ ήρθε η ώρα να σου πω κάτι".

- "Τι συμβαίνει, κύριε Ρουσό;" απόρησε ο Τομ.

- "Είναι η πρώτη φορά στην ζωή μου που βλέπω έναν τόσο μικρό σε ηλικία μάγειρα να τα καταφέρνει τόσο καλά! Εύγε! Όλα είναι πεντανόστιμα".

- "Σας ευχαριστώ πολύ για τα καλά σας λόγια" , είπε ο Τομ.

- "Εγώ σε ευχαριστώ", είπε συγκινημένος ο μάγειρας. "Που φρόντισες να μην χαθεί το πιο πολύτιμο και σημαντικό πράγμα για την δουλειά μου, το βιβλίο μου. Η μαγειρική σου μου θύμισε τα πρώτα μου χρόνια ως μάγειρας. Είχα και εγώ τέτοια θέληση και αποφασιστικότητα που τελικά τα κατάφερα. Μπράβο σου".

- "Μάγειρα Ρουσό!", αναφώνησε ο Τομ. "Ξεχάσατε κάτι. Μου είχατε πει για μια ποδιά, αν τα κατάφερνα..."

- "Και ποιος σου είπε νεαρέ μου πως τελειώσαμε εμείς οι δυο; Αύριο, στις 10 το πρωί, σε περιμένω στο εστιατόριο μου. Πίσω από την πόρτα σε περιμένει μια ποδιά κρεμασμένη, στα μέτρα σου. Και πρόσεξε καλά! Μην αργήσεις, είμαι σκληρό αφεντικό εγώ".

Όλοι έβαλαν τα γέλια. Ο πατέρας του Τομ γελούσε όχι μόνο από χαρά αλλά και από συγκίνηση για τον γιο του. Ήταν πολύ υπερήφανος για αυτόν. Χάρη σε ένα μικρό παιδί μόλις 8 ετών, ο πιο περίφημος μάγειρας της πόλης έγινε ευτυχισμένος.

Ο Τομ δεν σταμάτησε στιγμή να κυνηγά το όνειρο του. Ο,τι θέλουμε πραγματικά, κάποια στιγμή με τον πιο απρόσμενο τρόπο, είτε αυτό είναι βιβλίο είτε κάτι άλλο, θα το καταφέρουμε αρκεί να πιστεύουμε στον εαυτό μας και στις δυνατότητες μας. Και έτσι λοιπόν έζησαν αυτοί καλά και εμείς καλύτερα...




Μια φορά κι έναν καιρό, το λιοντάρι που όπως ξέρουμε είναι ο βασιλιάς των ζώων – αρρώστησε βαριά. Φοβήθηκε πως θα πεθάνει κι έδωσε διαταγή να συγκεντρωθούν όλα τα ζώα του μεγάλου δάσους μπροστά του, για να του πουν τι πρέπει να κάνει για να γιατρευτεί.

Όλα τα ζώα είπαν τη γνώμη τους, ώσπου ήρθε και η σειρά του λύκου.

- Βασιλιά μου, είπε με σεβασμό, δε γνωρίζω κανένα γιατρικό για την αρρώστια σου, μα ούτε και όσα ζώα είναι συγκεντρωμένα εδώ, γνωρίζουν. Το μόνο ζώο που ξέρει από φάρμακα είναι η αλεπού! Μα αυτή σε περιφρόνησε και δεν ήλθε στο κάλεσμά σου. Άκουσα μάλιστα να λένε ότι χάρηκε για την αρρώστια σου και ότι δεν τη νοιάζει κι αν πεθάνεις.

Ο λύκος τα είπε επίτηδες αυτά τα λόγια, γιατί δε χώνευε την αλεπού και ήταν σίγουρος ότι το λιοντάρι θα την τιμωρούσε!

- Ώστε έτσι! φώναξε θυμωμένο το λιοντάρι. Να τη βρείτε αμέσως και να τη φέρετε μπροστά μου. Θα της κόψω τη γλώσσα!

Ο λύκος έτριψε τα... χέρια του από τη χαρά του. Είχε έλθει η στιγμή να κάνει κακό στην αλεπού.

Ένα πουλάκι, όμως, πέταξε γρήγορα και βρήκε την αλεπού.

- Αυτό κι αυτό συμβαίνει! της είπε. Ο λύκος σε συκοφάντησε και το λιοντάρι θα σου κόψει τη γλώσσα για να σε τιμωρήσει.

- Σ' ευχαριστώ, καλό μου πουλάκι, του είπε η αλεπού. Μη φοβάσαι, θα καταφέρω να γλυτώσω.

Μάζεψε τότε μερικά αγριόχορτα και μια και δυο τράβηξε με θάρρος για τη σπηλιά του λιονταριού.

Το λιοντάρι, όταν την είδε άφρισε από το κακό του.

- Έλα εδώ! της φώναξε. Που ήσουν; ∆εν έμαθες ότι κάλεσα όλα τα ζώα να παρουσιαστείτε μπροστά μου;

- Ναι, βασιλιά μου, του απάντησε με θάρρος η αλεπού. Το έμαθα πως είσαι άρρωστος βαριά, γι' αυτό κι εγώ, πριν έλθω, πήγα και μάζεψα αυτά τα βότανα, που θα σε κάνουν καλά.

Ο θυμός του λιονταριού έπεσε αμέσως.

- Ώστε|. γι' αυτό άργησες να έλθεις; της είπε. Καλά έκανες... Θα... γίνω καλά όταν πάρω αυτά τα βότανα;

- Ναι, βασιλιά μου. Μόνο που χρειάζεται να τ' ανακατέψεις με κάτι ακόμα, για να γίνει τέλειο το φάρμακο.

- Με τι; ρώτησε το λιοντάρι.

- Να τα βράσεις μαζί με μια γλώσσα λύκου. Αυτή βέβαια... εσύ ξέρεις πού θα τη βρεις.

- Και βέβαια ξέρω! φώναξε το λιοντάρι. Θα κόψω τη γλώσσα αυτού του λύκου!

Το είπε και το έκανε αμέσως. Έτσι η πονηρή η αλεπού τιμώρησε το λύκο για τη συκοφαντία του.



Μια φορά κι έναν καιρό, η Δυσκολούλα ήταν μια χαριτωμένη και γλυκύτατη πριγκίπισσα που είχε όμως ένα ελάττωμα. Ήταν το πιο αναποφάσιστο κορίτσι του κόσμου, Δυσκολευόταν πολύ να αποφασίσει τι ακριβώς προτιμάει, με αποτέλεσμα να ταλαιπωρεί όχι μόνο τον εαυτό της, αλλά και όλους τους άλλους.

Όταν ήρθε η ώρα της να παντρευτεί,  εκατό πρίγκιπες έφτασαν ένα πρωί στο μαρμάρινο παλάτι για να ζητήσουν σε γάμο την πριγκίπισσα Δυσκολούλα.  Η Δυσκολούλα όμως, δυσκολεύεται πολύ να αποφασίσει ποιον από τους εκατό πρίγκιπες προτιμάει. Όταν τελικά διαλέγει τον πρίγκιπα των ονείρων της, μια φοβερή έκπληξη την περιμένει... Θα καταφέρει να βρει τον κατάλληλο σύζυγο;



Σε μία πόλη που έμοιαζε με παραμύθι, κατοικούσε μία πριγκίπισσα η οποία έχαιρε της εκτίμησης όλων των κατοίκων για την καλή και ζεστή της καρδιά. Ήταν πάντοτε γλυκιά και ευγενική με όλους, δίχως ίχνος κακίας και αποστροφής για κανέναν άνθρωπο.

Συνήθιζε, πολλές φορές, να πηγαίνει στη λίμνη και να καθρεφτίζεται. Δεν είχε προσέξει εκείνον το βάτραχο ο οποίος πάντοτε έριχνε όλη του την προσοχή επάνω της. Την αγαπούσε τόσο πολύ, αλλά πίστευε πως μία πριγκίπισσα σαν εκείνη θα μπορούσε να τον προσέξει.

Κατάφερε όμως να της πιάσει κάποιες φορές κουβέντα, να αισθάνεται έστω και για λίγο κοντά του την παρουσία της.

Η ντροπαλοσύνη του όμως δεν τον άφηνε να της μιλήσει.

Έφτασε η ημέρα που η πριγκίπισσα θα γιόρταζε τα γενέθλιά της και εκείνος είχε πάρει απόφαση να της μιλήσει για τα αισθήματά του.

Όταν την είδε να έρχεται ξανά στη λίμνη και να καθρεφτίζεται, εκείνος της πρόσφερε λίγα λουλούδια και φώναξε:

-Χρόνια Πολλά πριγκίπισσά μου! Δε θα μπορούσα να βρω μία ημέρα πιο κατάλληλη από αυτή για να σου μιλήσω ανοιχτά για όλα αυτά που αισθάνομαι, για σου πω σε αγαπώ και πως γνωρίζω ήδη πως η άσχημη όψη μου σου είναι αποκρουστική.

Ο βάτραχος ήταν πολύ ντροπαλός ...

-Καλέ μου βάτραχε! φώναξε εκείνη. Πάντοτε ήσουν δίπλα μου, πάντοτε ερχόσουν κοντά μου και προσπαθούσες να με κάνεις να αισθανθώ καλύτερα. Και περίμενα αυτό το δώρο για τα γενέθλιά μου, να βρεις το θάρρος και να μου πεις ‘’σε αγαπώ’’.

-Μα πώς να σου πω το σε αγαπώ; αποκρίθηκε εκείνος. Δε βλέπεις την όψη μου, τόσο άγρια και τόσο αποκρουστική. Πώς να πίστευα πως εσύ θα μπορούσες ποτέ να με προσέξεις;

-Αχ καλέ μου βάτραχε! φώναξε τότε η πριγκίπισσα. Η αληθινή ομορφιά βρίσκεται μέσα μας. Και εγώ γνώρισα όμορφους νέους των οποίων η ασχήμια της ψυχής τους με έκανε να τους αποστρέφομαι. Για αυτό και εγώ σε αγαπώ, ναι σε αγαπώ!
Και έδωσε ένα φιλί στο βάτραχο εκείνη τη στιγμή.

Και η πριγκίπισσα φίλησε το βάτραχο ...

Και τότε, έγινε κάτι μαγικό! Ο βάτραχος είχε χαθεί και στη θέση του βρισκόταν ένας πρίγκιπας ο οποίος έκλεισε με δύναμη στην αγκαλιά του την πριγκίπισσα.

-Η δύναμη της αγάπης σου με άλλαξε. Τώρα δε θα ντρέπομαι πια να είμαι μαζί σου.

Από εκείνη την ημέρα έγιναν αχώριστοι. Εκείνος που αγαπάει τον άλλον για την ομορφιά της ψυχής του, δεν πρόκειται να χάσει ποτέ..




Μια φορά κι έναν καιρό, στην αυλή της πριγκίπισσας Σταλαχτίτας, στο μακρινό βασίλειο της, στο μακρινό νησί της πριγκιπικής Αυτοκρατορίας, του μακρινού Ενάτου διαδόχου της γενιάς των γαλαζοαίματων Χρίκι, ζούσε η Αυτού Μεγαλειότης της Πριγκίπισσας Σταλαχτίτας και οι Ενενήντα Εννέα πιστοί της υπηρέτες.

Η πριγκίπισσα Σταλαχτίτα ήταν μια όμορφη, μα ιδιαίτερα εκκεντρική Πριγκίπισσα. Κακομαθημένη και ιδιότροπη, παραβίαζε συνεχώς το Πριγκιπικό Πρωτόκολλο Καλής Συμπεριφοράς και άλλαζε το χρώμα των μακριών μαλλιών της ανάλογα με τη διάθεσή της.

Οι Νόμοι του Πριγκιπικού Πρωτοκόλλου Καλής Συμπεριφοράς δεν ήταν για να μην τους δίνεις σημασία. Ήταν αυστηροί και πολλές φορές πολύ πολύ σοβαροί. Τόσο σοβαροί που όταν οι υπήκοοι της Πριγκίπισσας τούς διάβαζαν τρέμαν από φόβο και δεν μπορούσαν να μιλήσουν.

-«Και ποιός τους δίνει σημασία», έλεγε γελώντας δυνατά η Πριγκίπισσα κάθε φορά που οι φύλακες των Νόμων του Πρωτοκόλλου της έλεγαν να σοβαρευτεί.

-«Δε δίνω δεκάρα», έλεγε η πεισματάρα Πριγκίπισσα όταν οι φύλακες των Νόμων της έλεγαν πως αν δεν συμμορφωθεί, όχι μόνο ο λαός της αλλά και οι Πολυαγαπητές-Αγαπημένες Πριγκίπισσες των γειτονικών βασιλείων θα θυμώσουν μαζί της και θα ζητήσουν την τιμωρία της. Εάν συνέχιζε έτσι, ο δικαστής των Πριγκιπισσών θα την δίκαζε και θα απαιτούσε να σταματήσει να είναι η Πριγκίπισσα του βασιλείου. Έτσι, θα συνέχιζε να ζει σαν ένα απλό κορίτσι, μακριά όμως από την χώρα της. Αυτή ήταν η τιμωρία.

-«Είμαι Πριγκίπισσα και κάνω ό,τι εμένα μου αρέσει» έλεγε συνεχώς και το πρόσωπό της γινόταν πάντα σοβαρό.

 

ΟΙ ΔΕΚΑ ΝΟΜΟΙ ΤΟΥ ΠΡΙΓΚΙΠΙΚΟΥ ΠΡΩΤΟΚΟΛΛΟΥ ΓΙΑ ΤΙΣ ΠΡΙΓΚΙΠΙΚΕΣ ΣΥΜΠΕΡΙΦΟΡΕΣ ΤΩΝ ΠΡΙΓΚΙΠΙΣΣΩΝ.

1

ΟΙ ΠΡΙΓΚΙΠΙΣΣΕΣ ΠΡΕΠΕΙ ΠΑΝΤΑ ΝΑ ΤΡΩΝΕ ΜΕ ΤΑ ΧΕΡΙΑ ΠΑΝΩ ΣΤΟ ΤΡΑΠΕΖΙ.

ΝΑ ΛΕΝΕ ΕΥΧΑΡΙΣΤΩ,

ΝΑ ΜΗΝ ΤΡΩΝΕ ΜΕ ΤΟ ΣΤΟΜΑ ΑΝΟΙΧΤΟ.

2

ΟΙ ΠΡΙΓΚΙΠΙΣΣΕΣ ΠΡΕΠΕΙ ΝΑ ΕΙΝΑΙ ΠΑΝΤΑ ΕΥΓΕΝΙΚΕΣ.

ΝΑ ΜΗ ΦΩΝΑΖΟΥΝ ΔΥΝΑΤΑ

ΚΙ Ν’ΑΚΟΥΝ Μ’ΕΥΓΕΝΕΙΑ ΤΟΥ ΚΟΣΜΟΥ ΟΛΑ ΤΑ ΠΕΡΙΤΤΑ.

3

ΟΙ ΠΡΙΓΚΙΠΙΣΣΕΣ ΔΕΝ ΠΡΕΠΕΙ Ν’ΑΛΛΑΖΟΥΝ ΧΡΩΜΑ ΣΤΑ ΜΑΛΛΙΑ, ΣΤΑ ΝΥΧΙΑ ΚΑΙ ΣΤΑ ΠΡΑΚΤΙΚΑ

ΠΡΕΠΕΙ ΝΑ ΕΙΝΑΙ ΠΑΝΤΑ ΤΕΛΕΙΕΣ ΚΑΙ ΣΟΒΑΡΕΣ

ΣΑΝ ΝΑ ΕΙΝΑΙ ΚΟΥΚΛΕΣ ΠΛΑΣΤΙΚΕΣ.

4

ΟΙ ΠΡΙΓΚΙΠΙΣΣΕΣ ΠΡΕΠΕΙ ΝΑ ΔΕΙΧΝΟΥΝ ΣΕΒΑΣΜΟ,

Ν’ΑΚΟΥΝ ΤΟΥ ΚΟΣΜΟΥ ΤΟΝ ΚΑΗΜΟ,

ΝΑ ΧΟΡΕΥΟΥΝΕ ΣΙΓΑ

ΝΑ ΠΑΤΑΝ ΤΑ ΠΟΔΙΑ ΤΟΥΣ ΣΑΝ ΞΩΤΙΚΑ.

5

ΟΙ ΠΡΙΓΚΙΠΙΣΣΕΣ ΠΡΕΠΕΙ ΝΑ ΕΙΝΑΙ ΚΑΙ ΛΙΓΟ ΠΙΟ ΣΚΛΗΡΕΣ.

Ν’ΑΠΟΦΑΣΙΖΟΥΝΕ ΣΑΝ ΝΑ’ ΝΑΙ ΜΑΧΗΤΕΣ.

ΠΡΕΠΕΙ ΝΑ ΝΟΙΑΖΟΝΤΑΙ ΓΙΑ ΤΟ ΒΑΣΙΛΕΙΟ ΤΟΥΣ

ΝΑ ΠΡΟΣΤΑΤΕΥΟΥΝ ΚΑΘΕΤΙ ΠΟΥ ΕΙΝΑΙ ΔΙΚΟ ΤΟΥΣ.

6

ΟΙ ΠΡΙΓΚΙΠΙΣΣΕΣ ΠΡΕΠΕΙ ΝΑ ΕΙΝΑΙ ΚΑΛΕΣ.

ΝΑ ΜΙΛΟΥΝ ΓΙΑ ΑΓΑΠΗ ΚΑΙ ΓΙΑ ΑΛΛΕΣ ΑΡΕΤΕΣ.

ΠΡΕΠΕΙ ΝΑ ΣΕΒΟΝΤΑΙ ΟΛΟΥΣ ΤΟΥΣ ΑΝΘΡΩΠΟΥΣ

ΠΟΥ ΔΟΥΛΕΥΟΥΝ ΜΕΣΑ ΣΤΟ ΒΑΣΙΛΕΙΟ ΤΟΥΣ.

7

ΟΙ ΠΡΙΓΚΙΠΙΣΣΕΣ ΠΡΕΠΕΙ ΝΑ ΚΑΝΟΥΝ ΚΑΠΟΙΕΣ ΔΟΥΛΕΙΕΣ.

ΝΑ ΜΑΘΑΙΝΟΥΝΕ ΤΡΑΓΟΥΔΙ ΚΑΙ ΧΟΡΟ

ΜΑ ΝΑ ΣΤΡΩΝΟΥΝ ΚΑΙ ΤΟ ΚΡΕΒΑΤΙ ΤΟΥΣ ΚΑΘΕ ΠΡΩΙΝΟ.

8

ΟΙ ΠΡΙΓΚΙΠΙΣΣΕΣ ΠΡΕΠΕΙ ΝΑ ΔΙΑΒΑΖΟΥΝΕ ΠΟΛΥ.

ΝΑ ΜΑΘΑΙΝΟΥΝ ΑΓΓΛΙΚΑ ΚΑΙ ΓΑΛΛΙΚΑ, ΠΙΑΝΟ ΚΑΙ ΜΑΘΗΜΑΤΙΚΑ, ΜΠΑΛΕΤΟ ΚΑΙ ΕΙΚΑΣΤΙΚΑ.

ΟΣΟ ΠΑΝΕ ΣΤΟ ΣΧΟΛΕΙΟ ΝΑ ΠΑΙΡΝΟΥΝΕ ΠΑΝΤΑ ΤΟΥΣ ΠΙΟ ΚΑΛΟΥΣ ΒΑΘΜΟΥΣ.

ΚΙ ΟΤΑΝ ΤΕΛΕΙΩΣΟΥΝ ΑΠ’ΑΥΤΟ

ΝΑ ΣΥΝΕΧΙΖΟΥΝ ΝΑ ΔΙΑΒΑΖΟΥΝ

ΣΑΝ ΝΑ ΜΗΝ ΤΟΥΣ ΕΙΝΑΙ ΠΟΤΕ ΑΡΚΕΤΟ.

9

ΟΙ ΠΡΙΓΚΙΠΙΣΣΕΣ ΠΡΕΠΕΙ ΝΑ ΠΙΣΤΕΥΟΥΝ ΣΕ ΑΞΙΕΣ ΚΑΙ ΙΔΑΝΙΚΑ.

ΝΑ ΜΠΟΡΟΥΝ Ν’ΑΦΗΝΟΥΝ ΠΙΣΩ ΤΟΥΣ ΠΑΝΤΑ ΤΑ ΛΕΦΤΑ.

Η ΑΓΑΠΗ ΝΑ ΤΙΣ ΟΔΗΓΕΙ ΜΠΡΟΣΤΑ.

ΝΑ ΠΙΣΤΕΥΟΥΝ ΣΤΟ ΚΑΛΟ ΤΟΥ ΚΟΣΜΟΥ ΚΑΙ ΣΤΗΣ ΑΓΑΠΗΣ ΟΛΑ ΤΑ ΜΥΣΤΙΚΑ.

10

ΟΙ ΠΡΙΓΚΙΠΙΣΣΕΣ ΕΧΟΥΝ ΡΟΥΧΑ ΠΟΛΛΑ

ΦΟΡΕΜΑΤΑ ΚΑΙ ΓΑΝΤΙΑ ΠΟΛΥ ΞΕΧΩΡΙΣΤΑ.

ΕΧΟΥΝ ΒΟΗΘΟΥΣ ΠΟΥ ΤΙΣ ΝΤΥΝΟΥΝ ΚΑΙ ΓΕΛΟΥΝ, ΠΑΝΤΑ ΤΙΣ ΒΟΗΘΟΥΝ

ΜΑ ΠΡΕΠΕΙ ΠΑΝΤΑ ΝΑ ΤΟΥΣ ΣΕΒΟΝΤΑΙ, ΝΑ ΤΟΥΣ ΑΓΑΠΟΥΝ

ΚΑΙ ΠΟΤΕ ΜΑ ΠΟΤΕ ΝΑ ΜΗΝ ΤΟΥΣ ΠΕΡΙΓΕΛΟΥΝ.

 

Έτσι λοιπόν, η καλή μα περίεργη Πριγκίπισσα Σταλαχτίτα δεν άκουγε ποτέ αυτά που της έλεγαν και άλλαζε το χρώμα των μαλλιών της όταν πίστευε πως ταίριαζαν με την διάθεσή της.

Όταν ήταν καλοδιάθετη, τα μαλλιά της ήταν ροζ, ενώ όταν εκνευριζόταν και η μέρα της δεν πήγαινε καλά, το καταλάβαιναν όλοι και σιωπούσαν, από το βαθύ, σκοτεινό, μαύρο χρώμα που στόλιζε τα μακριά, πυκνά, λαμπερά μαλλιά της.

Ξαφνικά λοιπόν μία μέρα, που το λευκό πανέμορφο πρόσωπό της φωτιζόταν και στολιζόταν από το δυνατό και όμορφο ροζ χρώμα των μακριών μαλλιών της, φώναξε στην αίθουσα του θρόνου τον καλό και πιστό της κηπουρό Ισίδωρο για να μοιραστεί μαζί του μία σκέψη της και να του δώσει μία ιδέα.

- «Ισίδωρε, καλέ και πιστέ μου υπηρέτη, ξέρεις πόσο αγαπώ τα λουλούδια, έτσι δεν είναι; Τώρα λοιπόν που το αγαπημένο μου καλοκαίρι πλησιάζει, σε διατάζω να φυτέψεις στο μικρό, ξεχασμένο παρτεράκι, του δέκατου πέμπτου τεταρτημόριου του τεράστιου κήπου του παλατιού, σαράντα και ένα όμορφα, κατακόκκινα τριαντάφυλλα».

- «Ισίδωρε, πρόσεχε, είναι πολύ σημαντικό», του είπε με αυστηρότητα. «Επιθυμώ οι σπόροι να είναι ακριβώς σαράντα και ένας. Ούτε ένας παραπάνω, ούτε ένας λιγότερος, γιατί αυτές τις μέρες, σαράντα και μία σκέψεις απασχολούν το μυαλό μου. Έτσι, θέλω να είναι τόσα και τα κατακόκκινα, όμορφα τριαντάφυλλά μου, για να μου φτιάχνουν τη διάθεση με την ομορφιά τους και να ξεκουράζουν το μυαλό μου από όλες αυτές τις σκέψεις που το βασανίζουν, τώρα που είναι πολύ απασχολημένο».

- «Θέλω ακόμα, να τα φυτέψεις σε αυτό το συγκεκριμένο σημείο του κήπου μου που σου είπα, γιατί από εκεί και μόνο από εκεί μπορώ να τα βλέπω από την κάμαρα του ψηλού μου πύργου, όταν είμαι πλαγιασμένη και κοιτώ προς τα έξω».

Και συνέχισε με τόνο αυστηρό:

- «Εάν δεν με ευχαριστούν», είπε, «η δυσαρέσκειά μου θα είναι τόσο μεγάλη, που όχι μόνο θα σε διατάξω να τα καταστρέψεις, αλλά θααπαγορεύσω και με ένα αυστηρό διάταγμα που όμοιό του δεν θα έχει ξαναδεί το βασίλειο τούτο, την καλλιέργεια των λουλουδιών αυτών σε όλη την επικράτεια της πριγκιπικής μου κυριαρχίας», είπε και τα μάτια της έλαμπαν από τον αυστηρό και τρομακτικό τόνο της φωνής της.

Αυτές ήταν οι εντολές της και μόλις τελείωσε την υπαγόρευση της διαταγής της, με μία απαλή κίνηση του λευκού χεριού της, έδειξε την πόρτα που οδηγούσε στον κήπο στον φτωχό, πιστό κηπουρό της.

Η επόμενη μέρα ήταν ηλιόλουστη. Ο ήλιος έλαμπε σε όλο του το μεγαλείο και το γλυκό αεράκι που φυσούσε έφερνε μαζί του μια γλυκιά μυρωδιά καλοκαιρινών αρωμάτων. Ο ήλιος βρήκε τον φτωχό κηπουρό Ισίδωρο στον δρόμο για το μικρό παρτεράκι στο δέκατο πέμπτο τεταρτημόριο του πριγκιπικού κήπου. Στην αγκαλιά του, τον συντρόφευαν σαράντα και ένας μικροί σπόροι κόκκινων τριαντάφυλλων και το μυαλό του έτρεχε στην απορία του τί χρώμα θα είχαν σήμερα τα όμορφα μαλλιά της φανταχτερής πριγκίπισσας.

Ο Ισίδωρος άρχισε να σκάβει απαλά και προσεκτικά το χώμα, έχοντας πάντα στο μυαλό του τα αυστηρά λόγια της όμορφης πριγκίπισσας. Αφού έσκαψε και έσκαψε και έσκαψε, τοποθέτησε τους σπόρους προσεκτικά, με τη μαεστρία και το ταλέντο που ταίριαζε σε έναν κηπουρό που δούλευε πάνω από σαράντα χρόνια στον κήπο της Πριγκίπισσας. Ενώ τοποθετούσε τους μικρούς σπόρους, προσπαθούσε να υπολογίσει πόσο χώρο ακριβώς χρειαζόταν το κάθε μπουμπούκι για να απλώσει τα όμορφα, κόκκινα πέταλά του. Τέλος, σκέπασε προσεκτικά πάντα τους σπόρους, πότισε το μικρό παρτεράκι και αφού έριξε μια τελευταία ματιά γεμάτη αγάπη, ελπίδα και φροντίδα στα μελλοντικά μπουμπούκια, πήρε τον δρόμο του γυρισμού, για να συνεχίσει τη δουλειά που είχε ξεκινήσει από την προηγούμενη μέρα στο παρτεράκι με τις κόκκινες και γλυκές φράουλες.

Μετά από τέσσερις ολόκληρες εβδομάδες και με την καθημερινή φροντίδα του πιστού, καλού κηπουρού, τα τριανταφυλλένια μπουμπούκια είχαν κιόλας ανοίξει τα πρώτα τους πέταλα. Έκπληκτος από το πόσο γρήγορα είχαν ανθίσει και μεγαλώσει τα λουλούδια, εκείνη η καινούρια μέρα βρήκε τον κηπουρό Ισίδωρο να μπαίνει τρέχοντας στην πριγκιπική αίθουσα του θρόνου για να ανακοινώσει στην πριγκίπισσα Σταλαχτίτα το ευχάριστο γεγονός.

«Ευτυχώς τα μαλλιά της είναι και σήμερα ροζ», μουρμούρισε μέσα από τα δόντια του ο πιστός της κηπουρός.

Όταν η Πριγκίπισσα άκουσε το ευχάριστο γεγονός, ζήτησε ευθύς από τους υπηρέτες της, την ομπρέλα και τα γάντια της, για να πάει να αντικρίσει με τα ίδια της τα μάτια την ομορφιά των όμορφων μπουμπουκιών.

- «Ω, είναι πραγματικά πανέμορφα», κατάφερε να μουρμουρίσει όταν στάθηκε μπροστά τους, μαγεμένη από την μοναδική ομορφιά τους και το εκτυφλωτικό χρώμα τους.

- «Μιας λοιπόν και οι φίλοι μας βιάστηκαν να ανθίσουν για να μοιραστούν μαζί μου τα προβλήματα που γυρίζουν στο κεφάλι μου, ήρθε η ώρα να πάρει και το καθένα από αυτά το όνομά που εγώ θα του δώσω».

- «Εσύ», έλεγε και έδειχνε σαν να έδινε εντολές, «εσύ είσαι το ‘τα λόγια ταξιδεύουν και όταν γυρίζουν πίσω δεν τα καταλαβαίνουμε πια’».

-«Εσύ, το ‘η γκρίνια είναι απλώς στιγμές κακοκεφιάς’, ‘εσύ, το ‘όταν θυμώνεις είναι σαν να τραγουδάς ένα τραγούδι χωρίς μουσική’»,

-«Εσύ, το ‘όταν δεν χαμογελάς είναι σαν να ξεχνάς το χρώμα του ουρανού’, «εσύ» το ‘το άγνωστο είναι απλώς κάτι που ξεχάσαμε να μάθουμε’, «έσύ» το ‘τα μυστικά είναι πιο ωραία όταν τα μοιράζεσαι’».

Συνέχισε με το «εσύ», θα είσαι το ‘όταν είσαι η ίδια, αλλά είσαι κάπου αλλού, τότε όλα είναι διαφορετικά’, ακολούθησε το ‘η ζωή είναι ένα λουλούδι που όσο πιο πολυ το προσέξεις τόσο πιο όμορφο θα γίνεται’, το ‘όσο πιο δύσκολα γίνονται τα πράγματα τόσο πιο πολύ πρέπει να προσπαθήσεις’ και το ‘η σκέψη είναι απλώς μια τρύπα που μέσα της μπορείς να βρεθείς ή να χαθείς’.

Αυτά και πολλά άλλα ονόματα έδωσε η Πριγκίπισσα στα μπουμπούκια της, κάθε μπουμπούκι και όνομα, κάθε όνομα και μπουμπούκι καθρέφτης μιας δικής της σκέψης ή ιδέας της.

Όλα πήγαιναν καλά, μέχρι τη στιγμή που ήρθε η σειρά ενός μπουμπουκιού που βρισκόταν στην πάνω αριστερή γωνία του παρτεριού, η οποία τύχαινε να είναι και η μοναδική που δεν την αγκάλιαζε η ζεστασιά του ήλιου. Το ένα και μοναδικό μπουμπούκι που βρισκόταν εκεί, δεν ήταν κόκκινο, δεν ήταν ψηλό ούτε περήφανο. Ήταν άσπρο, κάτασπρο, ξεβαμμένο, κοντό και απελπισμένο, μα ακόμα και θλιμμένο.

Όταν το αντίκρισε η Πριγκίπισσα, το βλέμμα της γέμισε μ’ αποστροφή και αηδία και με φωνή γεμάτη περιφρόνηση, έσκυψε και του ψιθύρισε:

- «Εσένα, βέβαια, δεν πρόκειται να σου χαρίσω ένα όνομα, γιατί η ασχήμια σου είναι τόσο μεγάλη που δεν σου αξίζει να χαρακτηρίσεις και να χαρακτηριστείς από μία από τις πριγκιπικές σκέψεις που έχω στο πριγκιπικό μυαλό μου. Την χαρά και την τιμή αυτή θα την έχουν μόνο τα αδέρφια σου, γιατί μόνο αυτά είναι τόσο όμορφα για να αξίζουν κάτι τέτοιο».

- «Ισίδωρε», συνέχισε, «σε παρακαλώ πολύ να πάρεις αυτό το άσχημο και θλιμμένο λουλούδι από το όμορφο παρτέρι μου», είπε και έφυγε με το κεφάλι της περήφανα σηκωμένο προς τον ουρανό.

Ο κηπουρός όσο και αν τον στεναχωρούσε αυτό, δεν μπορούσε βέβαια να μην κάνει αυτό που τον διέταξε η Πριγκίπισσα Σταλαχτίτα. Έτσι, έβγαλε προσεκτικά για να μην το τραυματίσει τις ρίζες του άσχημου, θλιμμένου, μα ξεχωριστού τριαντάφυλλου από το χώμα, και χωρίς δεύτερη σκέψη, το πήγε στο μικρό σπιτάκι του, πίσω από το γήπεδο του τέννις, δίπλα από το γήπεδο του κρίκετ, αριστερά από την πισίνα της νεαρής πριγκίπισσας. Εκεί, εκεί που έμενε, το φύτεψε χωρίς να χάσει καθόλου χρόνο δίπλα από την ξύλινη πόρτα του φτωχικού του σπιτιού.

- «Εδώ, θα σε λούζει κάθε μέρα ο ήλιος με το δυνατό του φως και θα ομορφύνεις», είπε.

- «Βέβαια, μπορεί να μην πάρεις ποτέ την ομορφιά των αδερφών σου», σκέφτηκε και είπε δυνατά, «αλλά ποιός είμαι αλήθεια εγώ που μπορώ να σου στερήσω το δικαίωμα σου στη ζωή μόνο και μόνο επειδή είσαι διαφορετικό από τα υπόλοιπα μπουμπούκια;»

- «Άλλωστε», συνέχισε, «το ότι είσαι διαφορετικό, σε κάνει στα μάτια μου να φαίνεσαι ξεχωριστό και περισσότερο όμορφο. Έτσι, σε έφερα εδώ, για να μου κάνεις και να σου κάνω παρέα στις μονότονες μέρες που έχουμε μπροστά μας».

Το λουλούδι του φάνηκε σαν να κουνήθηκε στα λόγια του. Του φάνηκε σαν να χαμήλωσε τα μπροστινά του πέταλα και του ακούμπησε απαλά το χέρι. Κουρασμένος λοιπόν όπως ήταν, σηκώθηκε και πήρε τον δρόμο για το φτωχικό του κρεβάτι. Όταν ξάπλωσε και λίγο πριν τον πάρει ο ύπνος, το ήσυχο δροσερό αεράκι που έμπαινε από το ανοιχτό του παράθυρο, του φάνηκε ότι έφερνε μαζί του μια γλυκιά μελωδία που τα λόγια της έλεγαν:

    «Κόκκινο φόρεμα δεν φορώ.

    Δεν είμαι σαν τα άλλα λουλούδια εγώ.

    Τα πέταλά μου πάντα κάτω τα κρατώ

    Και πάντα θλιμμένα, τα αδέρφια μου κοιτώ.

    Αδέρφια, αδερφάκια μου, πόσο σας θαυμάζω.

    Που είστε όμορφα, φανταχτερά,

    Κόκκινα σαν τη φωτιά,

    Κι είναι η ομορφιά σας τόσο ξεχωριστή,

    Που κάνει τον καθένα να σταθεί.

    Να σταθεί, να δει την ομορφιά σας,

    Τα περήφανα τα πέταλά σας..

    Κόκκινο φόρεμα δεν φορώ,

    Μα στην αυλή σου τώρα, σεργιανώ,

    Κι γι’ αυτό πολύ σ’ ευχαριστώ.

    Το αντάλλαγμά μου θα ’ναι αυτό,

    Το φάρμακο, το γιατρικό,

    Που θα σας σώζει απ’ το κακό,

    Όσο εμένα ο ήλιος και το νερό,

    Απλόχερα θα μου χαρίζουν

    της ζωής το μυστικό».

Την επόμενη μέρα, φωνές, κραυγές και κλάματα γεμάτα απελπισία, ξύπνησαν απότομα τον κηπουρό Ισίδωρο.

- «Η Πριγκίπισσα πεθαίνει!» έλεγαν οι φωνές.

- «Η Πριγκίπισσα Σταλαχτίτα πεθαίνει! Η Πριγκίπισσα πεθαίνει από τσίμπημα θανατηφόρου ερπετού!», φώναζαν υστερικά και γεμάτες απόγνωση η Τίκ και η Τόκ, οι δίδυμες, ίδιες σαν δυο σταγόνες νερό, υπηρέτριες της Πριγκίπισσας Σταλαχτίτας.

Ο κηπουρός ντύθηκε γρήγορα και έτρεξε προς το μέρος του παλατιού για να μάθει τι συμβαίνει. Η Τίκ και η Τόκ εξήγησαν στον Ισίδωρο μιλώντας η μία λαχανιασμένη και συμπληρώνοντας κλαψουρίζοντας η άλλη:

- Πήγε πριν χαράξει να δει τα λουλούδια της...

- Ναι, τα τριαντάφυλλά της...

- Ναι, όμως...

- Όμως...

- Όμως το βράδυ είχε τυλιχτεί στο κοτσάνι του όμορφου λουλουδιού...

- Στο κοτσάνι του όμορφου λουλουδιού...

- Θανατηφόρο ερπετό είχε τυλιχτεί..

- Και τυλιγμένο όπως ήταν πάνω στο λουλούδι...

- Τυλιγμένο όπως ήταν επάνω στο λουλούδι, άφησε πάνω του θανατηφόρο δηλητήριο...και πήγε εκείνη να το πιάσει...Και τώρα...

- Και τώρα...

- Και τώρα...

- Και τώρα είναι στο κρεβάτι σα νεκρή...

- Η ανάσα της...

- Η ανάσα της ίσα ίσα που ακούγεται... Και τα μάτια της...

- Ναι, τα μάτια της...

- Τα μάτια της έχουν ένα βλέμμα κενό... Και τα χείλη της...

- Αχ!! Τα χείλη της είναι άσπρα, κάτασπρα, σαν βαμμένα με αλεύρι...

Τα άκουσε όλα αυτά με προσοχή μεγάλη ο κηπουρός και στο μυαλό του αμέσως ήρθε η σκέψη πως την όμορφη Πριγκίπισσα την πλήγωσαν τελικά τα όμορφα της λουλούδια που τόσο αλαζονικά θαύμαζε την ομορφιά τους, ενώ το δικό του, που ήταν τόσο διαφορετικό σκέφτηκε, θα ήταν τώρα νεκρό αν δεν το είχε προστατέψει.

Και τότε σαν αστραπή, και σαν να μην θυμάται καλά αν ήταν όνειρο ή αλήθεια, του ήρθε στο μυαλό το τραγούδι του διαφορετικού, πάντα θλιμμένου φίλου του.

Αποφασισμένος μα χωρίς να είναι σίγουρος αν είναι αλήθεια ή όχι, έτρεξε με όση δύναμη είχε πίσω στο μικρό του σπιτάκι.

Εκεί, εξήγησε στο λουλούδι του την κατάσταση της Πριγκίπισσας Σταλαχτίτας και τελείωσε όταν του είπε:

- «Λουλούδι μου, αν έχεις τη δύναμη και το γιατρικό, σώσε την Πριγκίπισσα. Χάρισέ της πίσω την ζωή κι ας σε σκότωσε εκείνη με τα λόγια της και την τρομερή περιφρόνησή της. Άλλωστε, μην ξεχνάς ότι δυνατός είναι αυτός που ξέρει να ξεχνάει και αληθινός αυτός που ξέρει όχι μόνο να αναγνωρίζει αλλά και να συγχωρεί πάντα τις αδυναμίες και τα ελαττώματα των άλλων και τα δικά του».

Πριν κιόλας τελειώσει τα λόγια του, το περιφρονημένο από την Πριγκίπισσα λουλουδάκι είχε κιόλας γείρει προς το μέρος του κηπουρού και από το κοτσάνι του είχαν αρχίσει να στάζουν σιγά σιγά σα δάκρυ σταγόνες από ένα κόκκινο, κόκκινο, κατακόκκινο υγρό που έμοιαζε με μέλι.

Με γρήγορες και ευγενικές όπως πάντα κινήσεις ο κηπουρός μάζεψε τις σταγόνες σε ένα ποτήρι και το πήγε γρήγορα στην Πριγκίπισσα.

Όταν την αντίκρισε, πραγματικά τρόμαξε από την εικόνα της. Δεν το έβαλε όμως κάτω και ήρεμα πλησίασε το τεράστιο κρεβάτι της με τα μεταξωτά σεντόνια. Εκεί, έσταξε δύο μικρές σταγόνες από το υγρό του λουλουδιού στα άσπρα, άρρωστα χείλη της και ξαφνικά, σαν σε παραμύθι, μετά από δύο λεπτά της ώρας, η όψη της Πριγκίπισσας άλλαξε. Το δέρμα της ξαναέγινε το λευκό που ήταν πάντα, τα μάτια της απέκτησαν το φως, την λάμψη και την ζωντάνια της μικρής της ηλικίας, τα μαλλιά της ακτινοβολούσαν το φως που έμπαινε στο δωμάτιο από το παράθυρο πάνω στην ροζ απόχρωσή τους και ο πυρετός που την βασάνιζε έπεσε αμέσως, τελείως

Τα γέλια, η χαρά και η ανακούφιση των υπηρετών της Πριγκίπισσας γέμισαν το δωμάτιο και όταν η Πριγκίπισσα κατάφερε να σηκωθεί, τότε όλοι εκείνοι της εξήγησαν με ποιον τρόπο σώθηκε η ζωή της.

Τότε, όταν έμαθε ποιος και με ποιον τρόπο σώθηκε, μετάνιωσε πικρά για τον τρόπο που είχε φερθεί στο μικρό εκείνο διαφορετικό λουλούδι. Τότε ήταν που κατάλαβε πως τα πράγματα δεν είναι πάντα όπως φαίνονται και ότι το να είσαι διαφορετικός δεν σημαίνει ότι για σένα δεν υπάρχει χώρος.

Έτσι, έντυσε τον πιστό της κηπουρό Ισίδωρο με χρυσάφι και ασήμι και διέταξε να αλλάξει αμέσως η σημαία του πριγκιπικού της βασιλείου.

Από εκείνη τη μέρα λοιπόν, στο κέντρο της σημαίας της πριγκίπισσας Σταλαχτίτας υπάρχει ένα μικρό, πάντα θλιμμένο, λευκό και διαφορετικό από τα υπόλοιπα άσπρο τριαντάφυλλο.

Ένα τόσο δα, μικρό και καχεκτικό και τόσο διαφορετικό από τα αδέρφια του τριανταφυλλάκι, με τεράστια όμως δύναμη, ενώ κάτω από αυτό, πάνω στην σημαία είναι γραμμενο με μικρά ροζ γράμματα στην ακαταλαβίστικη γλώσσα του βασιλείου της Πριγκίπισσας Σταλαχτίτας το εξής:

    ‘Δώσε κλώτσο να γυρίσει,

    Παραμύθι ν’ αρχινίσει.

    Να μας μάθει της ζωής τα πρέπει και τα μη.

    Να μας κρατάει συντροφιά κάθε στιγμή.

    Να μας μάθει να φερόμαστε καλά,

    Ν’ αγαπάμε πάντα αληθινά,

    Να συγχωρούμε,

    Να ελπίζουμε,

    Πάντα εμείς να συνεχίζουμε...’




Μια φορά κι έναν καιρό ζούσε, ένα φτωχό, μα καλό κι αγαπημένο αντρόγυνο. Είχαν ένα ξύλινο σπιτάκι κοντά στο μεγάλο δάσος, κι επειδή ήταν πολύ φτωχοί, ο άντρας πήγαινε κι έκοβε ξύλα κι η γυναίκα του έπλεκε κάλτσες, τα πουλούσαν και ζούσαν φτωχικά, μα πάντα αγαπημένα. Ένα μονάχα καημό είχαν στη ζωή τους: που δεν αξιώθηκαν να κάνουν παιδί, για να τόχουν συντροφιά και παρηγοριά στα γεράματά τους.

Αν είχαμε κι εμείς ένα παιδί, έλεγε καμιά φορά με παράπονο η γυναίκα στον άντρα της, θα ήταν πιο καλά. Τώρα ποιος θα μας φροντίζει, όταν δε θα μπορούμε να δουλέψουμε;

Ο άντρας της έλεγε, για να την παρηγορήσει:

Μη στενοχωριέσαι. Έχει ο Θεός... δε θα μας αφήσει να χαθούμε.

Εκείνη ησύχαζε για λίγο με τα λόγια του άντρα της, μα την άλλη μέρα πάλι του έλεγε παραπονεμένη τα ίδια και τα ίδια.

Ο άντρας έπαιρνε κάθε πρωί το τσεκούρι του, έπαιρνε και μια κατσικούλα που είχαν και πήγαινε στο δάσος. Εκείνος έκοβε ξύλα και η κατσικούλα έβοσκε στο παχύ χορτάρι. Το βράδι γυρνούσαν κι οι δύο κουρασμένοι στο σπίτι του κι αφού η γυναίκα άρμεγε το γάλα από την κατσικούλα, κάθονταν κι έτρωγαν όπως πάντα ευχαριστημένοι μ’ αυτό που τους έδινε ο Θεός.

Ένα βράδυ όμως, που πήγε η γυναίκα του ξυλοκόπου ν’ αρμέξει την κατσικούλα, είδε πως το γάλα της ήταν πιο λίγο απ΄ άλλες φορές, που μόλις έφτανε να πιει ο ένας τους. Η γυναίκα παραξενεύτηκε γι’ αυτό και είπε στον ξυλοκόπο:

Γιατί η κατσίκα μας δεν έχει απόψε πολύ γάλα; Μήπως δεν έφαγε καλά σήμερα ;

Παράφαγε μάλιστα, της αποκρίθηκε ‘κείνος. Εκεί που την είχα ήταν το καλύτερο χορτάρι του δάσους.

Τότε γιατί το γάλα της είναι πιο λίγο απόψε; τον ξαναρώτησε πάλι η γυναίκα.

Δεν ξέρω, της αποκρίθηκε.

Τα ίδια έγιναν και την άλλη μέρα και την παράλλη. Το γάλα της κατσικούλας ήταν πάντα λιγοστό κι αυτό τους έκανε να υποψιαστούν μήπως την ώρα που έκοβε ξύλα στο δάσος ο ξυλοκόπος, πήγαινε κανένας κλέφτης κι άρμεγε κρυφά την κατσικούλα. Παραφύλαξε λοιπόν εκείνος να δει τι τρέχει και μια μέρα βλέπει την κατσικούλα να φεύγει από το μέρος που έβοσκε και να πηγαίνει σε μια σπηλιά. Την πήρε ξοπίσω ο ξυλοκόπος και σαν έφτασε στη σπηλιά, τη βλέπει να θηλάζει ένα παιδάκι, που βρισκόταν ξαπλωμένο κάτω από μιαν ανθισμένη ροδοδάφνη. Το παιδί ήταν ένα χαριτωμένο και ροδομάγουλο κοριτσάκι. Επειδή λοιπόν φάνηκε του ξυλοκόπου πως το βρέσιμό του ήταν θεϊκό, το σήκωσε στην αγκαλιά του και το πήγε στο σπιτάκι του. Είπε στη γυναίκα του πως το βρήκε κι εκείνη παραδέχτηκε να κρατήσουν το παιδί για δικό τους και να το μεγαλώσουν όπως μπορούν, για να το έχουν βοήθεια και παρηγοριά στα γεράματά τους. Κι επειδή ο ξυλοκόπος το βρήκε κάτω από μια ροδοδάφνη, του δώσανε και τ’ όνομά της και το είπαν Ροδοδαφνούσα.

Η Ροδοδαφνούσα μεγάλωσε κι είχε γίνει πια ένα κορίτσι τόσο καλόκαρδο και χαριτωμένο, που όλος ο κόσμος το αγαπούσε και καλοτύχιζε τους γονείς της. Κι αν το σπίτι της δεν ήταν πλούσιο, εκείνη έβρισκε πάντα τον τρόπο να βοηθά τους φτωχούς. Ό,τι της έδιναν το μοίραζε μ’ αυτούς. Κι όταν ακόμα τα χέρια της ήταν άδεια, η καρδιά και το στόμα της ήταν πάντα γεμάτα καλά αισθήματα και καλά λόγια για να τους παρηγορεί. Κι όχι μονάχα οι άνθρωποι, μα κι αυτά τα ζώα και τα πουλιά του δάσους την αγαπούσαν. Σαν την έβλεπαν να περνά, τα πουλιά κατέβαιναν από τα δέντρα και φτεροκοπούσαν ολόγυρά της, κι εκείνη έκανε ψίχουλα το λιγοστό της ψωμάκι και τους το μοίραζε.

Η Ροδοδαφνούσα θα ήταν πια μια κοπέλα δεκαεφτά χρόνων, όταν μια νύχτα που νόμιζαν οι θετοί γονείς της ότι κοιμάται, άκουσε να λέει ο ξυλοκόπος στη γυναίκα του:

Δε ξέρω, γυναίκα, τι θα γίνουμε, αν δεν κάνει ο Θεός κανένα θαύμα να μας βοηθήσει. Εγώ γέρασα πια και τα ξύλα που μπορώ να σηκώσω στη γέρικη πλάτη μου όλο και λιγοστεύουν κάθε μέρα.

Το βλέπω, του αποκρίθηκε η γυναίκα, μα τι θες να σου κάνω; Γέρασα πια κι εγώ και δεν καλοβλέπω να πλέκω κάλτσες.

Ναι, γυναίκα, γεράσαμε!... της αποκρίθηκε λυπημένα ο ξυλοκόπος. Το ψωμί μας λιγόστεψε. Η Ροδοδαφνούσα μας τρώει λίγο, μα αγαπά να το μοιράζει στους φτωχούς και στα πουλιά. Συλλογιέμαι τι θα γίνει, σαν κλείσουμε τα μάτια. Αν ήταν ένα δυο χρόνια μεγαλύτερη, θα την έστελνα στην πολιτεία να δουλέψει. Είναι φρόνιμο και προκομμένο κορίτσι και γρήγορα θά ‘βρισκε δουλειά.

Καλά τα λες, συμπλήρωσε κι η γυναίκα του. Και θα βοηθούσε κι εμάς τους γέρους, που τη βοηθήσαμε και τη μεγαλώσαμε.

Έτσι είναι της αποκρίθηκε πάλι ο άντρας της. Έχεις δίκιο, μα πως θα γίνει; Εγώ μια φορά δεν έχω καρδιά να της πω να φύγει από το σπίτι μας.

Μήτε κι εγώ, αποκρίθηκε η γυναίκα του.

Τότε λοιπόν ας αφήσουμε τα πράγματα όπως είναι κι έχει ο Θεός!, είπε ο γερο-ξυλοκόπος.

Η Ροδοδαφνούσα καμώθηκε πως δεν άκουσε τίποτα. Την άλλη μέρα όμως σηκώθηκε πρωί – πρωί. Έκανε ένα μπογαλάκι τα λιγοστά της πράγματα, έσφιξε την καρδιά της, σκούπισε τα μάτια της από τα δάκρυα, που έτρεχαν σαν βρύση και πήγε ν’ αποχαιρετήσει το γέρικο ζευγάρι. Έκλαψαν κι εκείνοι, σαν άκουσαν πως θα τους φύγει η Ροδοδαφνούσα, μα ύστερα συλλογίστηκαν πως θα ήταν θεϊκό φανέρωμα να συλλογιστεί κι η Ροδοδαφνούσα εκείνη τη νύχτα όσα συλλογίστηκαν κι εκείνοι. Την άφησαν λοιπόν να φύγει, αφού της έδωσαν πολλά φιλιά, την ευχή τους και μια πίττα, για να την τρώει στο δρόμο.

Όλο το χωριό θέλησε να την συνοδέψει ως μια ώρα δρόμο ως την Κρύα Βρύση. Την ακολούθησε ακόμα κι ένας τυφλός και δυο σακάτηδες με δεκανίκια. Κι όταν τα ζώα του χωριού την είδαν να φεύγει, την ακολούθησαν κι εκείνα, γιατί όπως οι άνθρωποι έτσι την αγαπούσαν κι εκείνα και τους στενοχωρούσε η αναχώρησή της. Κι όση ώρα ακόμα έβλεπε η Ροδοδαφνούσα να την αποχαιρετούν με τα μαντίλια οι χωριανοί, προσπαθούσε να κάνει κουράγιο. Μα σαν ξεμάκρυνε πια κι από την Κρύα Βρύση κι άρχισε να προχωρεί στον έρημο δρόμο του δάσους, ένιωσε πρώτη φορά στη ζωή της πως ήταν ολομόναχη στον κόσμο. Την πήρε τότε το παράπονο κι άρχισε να κλαίει...

Περπάτησε όλη τη μέρα, χωρίς ούτε να σταθεί ούτε την πίττα της να δαγκώσει. Ο πόνος της καρδιά της, της είχε κόψει κάθε όρεξη. Πλησίαζε πια να βασιλέψει ο ήλιος, όταν αποκαμωμένη από την κούραση, κάθισε να ξεκουραστεί κάτω από μια μεγάλη γέρικη βελανιδιά. Δεν είχε προλάβει όμως να ξεκουραστεί και την τρόμαξαν δυο ντουφεκιές και το βραχνό γαύγισμα ενός σκύλου. Γύρισε τότε το κεφάλι της να δει τι τρέχει κι είδε ένα κοπάδι πουλιά να φεύγουν από τη βελανιδιά τρομαγμένα.

Ελάτε κοντά μου, φώναξε. Ελάτε γρήγορα να κρυφτείτε εδώ πίσω μου, μέσα σ’ αυτή τη βατομουριά. Μη φοβάστε, θα σας γλυτώσω, αν δε με σκοτώσει κι εμένα ο κυνηγός κι αν δε με φάει ο σκύλος.

Τα πουλιά, που γνώρισαν τη φωνή της, τρύπωσαν βιαστικά και τρομαγμένα μέσα στη βατομουριά, στριμωγμένα το ένα κοντά στο άλλο και η Ροδοδαφνούσα άκουγε τις καρδούλες τους να χτυπούν τικ-τικ σαν τα ρολόγια στο εργαστήρι του ρολογά. Εκείνη τη στιγμή πρόβαλε ο κυνηγός με το ντουφέκι του και το σκύλο του, που ήταν μεγάλος κι άγριος σα λύκος, με δόντια μυτερά και μάτια κόκκινα σαν αναμμένα κάρβουνα.

- Κορίτσι μου, τη ρώτησε, μήπως είδες να περνούν από δω κάτι πουλιά; Από το πρωί κυνηγώ και δε σκότωσα ακόμα τίποτα. Θα σου δώσω ένα χρυσό φλουρί, αν μου πεις κατά που πήγε τώρα δα ένα κοπάδι που πέρασε πάνω από το δάσος.

- Καλά έκανες να με ρωτήσεις, του αποκρίθηκε η Ροδοδαφνούσα. Μια στιγμή πριν έρθεις είδα ένα κοπάδι πέρδικες που πετούσαν κατά το νοτιά, δυο λαγούς που έτρεχαν κατά το βοριά, ένα ελάφι που έφευγε δυτικά και δυο τρυγόνια που πετούσαν ανατολικά. Δεν έχεις λοιπόν παρά να διαλέξεις, μονάχα που δεν έχεις καιρό να χάσεις αν θες να τα προφτάσεις.
Ο κυνηγός της έδωσε το χρυσό φλουρί και ξεκίνησε να φύγει. Ο σκύλος του όμως δεν ήθελε να τον ακολουθήσει. Είχε πεισματώσει και μυριζόταν τα κλαδιά κι αλυχτούσε δείχνοντας τα σουβλερά δόντια του. Σκέφτηκε τότε η Ροδοδαφνούσα να του δώσει την πίττα της να τη φάει, για να ησυχάσει. Του την έδωσε, του έδωσε και ο κυνηγός μια κλωτσιά και τότε μονάχα αποφάσισε το έξυπνο ζώο να τον ακολουθήσει, όχι όμως ευχαριστημένο, μα εξακολουθώντας το γαύγισμα, σα να έλεγε στον κυνηγό πως είναι ντροπή να τον κοροϊδεύουν κοτζάμ άνθρωπο τα κορίτσια.

Σαν χάθηκε μέσα στο δάσος ο κυνηγός κι έπαψε ν’ ακούγεται πια και το γαύγισμα του σκύλου, η Ροδοδαφνούσα φώναξε στα πουλάκια που κρύβονταν φοβισμένα μέσα στη βατομουριά:

Ελάτε, πουλάκια μου!... Βγείτε πια έξω και μη φοβάστε!... Τον έδιωξα τον κυνηγό. Τα πουλάκια βγήκαν τότε από τον κρυψώνα τους και δεν ήξεραν τι να κάνουν για να δείξουν την ευγνωμοσύνη τους στο κορίτσι που τα έσωσε. Κάθιζαν επάνω στον ώμο της, πετούσαν ολόγυρά της κι όλα μαζί γλυκοκελαϊδούσαν, σα να της έλεγαν:

Σ’ ευχαριστούμε, καλή μας κοπέλα, για το καλό που μας έκανες.

Η Ροδοδαφνούσα, που καταλάβαινε καλά τη γλώσσα των πουλιών, τους αποκρίθηκε τότε:

‘Εκανα ό,τι μπορούσα για να σας σώσω, γιατί είσαστε κι εσείς πλάσματα του Θεού και δεν έχετε κανένα να σας βοηθά. Τα πουλιά, που κι εκείνα καταλάβαιναν τη γλυκιά γλώσσα της Ροδοδαφνούσας, συνέχιζαν το κελάιδημά τους και την ευχαριστούσαν. Μα επειδή καταλάβαν και πως πεινά, πέταξαν οι σπίνοι και οι τρυποφράχτες και πήγαν να της φέρουν κεράσια, βατόμουρα και τζίτζιφα για να δειπνήσει, ενώ τα σπουργίτια και οι κορυδαλλοί της ετοίμαζαν μαλακό στρώμα από πούπουλα να κοιμηθεί. Κι αφού η Ροδοδαφνούσα έφαγε κι έκανε την προσευχή της, ξάπλωσε σ’ εκείνο το μαλακό κρεβατάκι και τα πουλιά τη σκέπασαν με τα φτεράκια τους να μην κρυώνει.

Το πρωί την ξύπνησε το γλυκόλαλο κελάιδημα του κορυδαλλού κι όλα τα πουλάκια την καλημέρισαν. Κι αφού πια τέλειωσε το πρωινό τους τραγούδι, πήρε το λόγο ο γλυκόλαλος ρήτορας των πουλιών τ’ αηδόνι και της είπε:

Θέλουμε να μας πεις πως σε λένε και τι θέλεις από εμάς.

Με λένε Ροδοδαφνούσα, αποκρίθηκε ‘κείνη, κι από σας δε γυρεύω τίποτα. Θα πάω στη χώρα κι εκεί θα βρω την τύχη μου.

Καλά που μας το είπες , πετάχτηκε στη μέση η σουσουράδα. Εκεί που πας είσαι πολύ τυχερή. Η φιλενάδα μας η κουκουβάγια ήρθε χτες και μας είπε ότι ο βασιλιάς της χώρας χήρεψε και είναι πολύ λυπημένος. Όλη τη μέρα κλαίει κι αναστενάζει και κανένας δε μπορεί να τον παρηγορήσει και να τον κάνει να γελάσει. Πολλοί πήγαν στο παλάτι του για να δοκιμάσουν. Η δοκιμή γίνεται απόψε. Σήκω λοιπόν να πας κι εσύ στο παλάτι και θα κερδίσεις το βραβείο. Η κουκουβάγια θα σου δείξει το δρόμο κι εμείς θα σε συνοδέψουμε ως εκεί.

Η Ροδοδαφνούσα πικροχαμογέλασε και αποκρίθηκε:

Ά, καλά μου πουλάκια... Έχετε καλή καρδιά, όχι όμως και πολλή γνώση. Πως θέλετε να πάω στο παλάτι, μια τόσο φτωχή κοπέλα, που δεν έχω να βάλω άλλο φουστανάκι απ’ αυτό που φορώ, κι είναι κι αυτό σχισμένο στ’ αγκάθια και στις βατομουριές;

Δεν είναι τα πουλιά τόσο κουτά, όσο πιστεύει ο κόσμος, της αποκρίθηκε τότε ένας όμορφος μικρός παπαγάλος. Για να σου λέμε να πας στο παλάτι, κάτι ξέρουμε... Να κιόλας το πρώτο σου στολίδι. Είναι ένα μεταξωτό φουστάνι. Έχουμε, ξέρεις φιλία με το μεταξοσκώληκα και τον βάλαμε να δουλεύει όλη τη νύχτα για να το φτιάξει. Έφεραν τότε ένα φουστάνι μεταξωτό, που είχε πάνω του κεντημένη την άνοιξη μ’ όλα της τα πλουμιστά και πολύχρωμα λουλούδια. Η Ροδοδαφνούσα το είδε και σάστισε.

Εγώ, της είπε κι ο μελισσουργός, σου έφερα ένα ολόλευκο τριαντάφυλλο για να στολίσεις τα μαλλιά σου.

Κι εγώ, είπε τ’ αηδόνι, μάζεψα τις μυρωδάτες δροσοστάλες της αυγής, για να τις βάλεις γύρω στο λαιμό σου.

Πάρε κι από ‘μένα μια όμορφη βεντάγια, που σου την έφτιαξα με τα φτερά μου, είπε το παγόνι.

Πάρε κι από ‘μένα το ανάλαφρο πέταγμα να χορεύεις, είπε η σουσουράδα.

Κι έτσι, αφού έδωσε το κάθε πουλί το χάρισμά του και το στολίδι του στη Ροδοδαφνούσα και ντύθηκε εκείνη και στολίστηκε, έλαμψε πιο πολύ ακόμα η ομορφιά της κι όλα τα πουλιά άρχισαν να της τραγουδούν σα να ήταν νύφη. Μονάχα εκείνη εξακολουθούσε να είναι ανήσυχη και συλλογισμένη.

Σας ευχαριστώ, καλά μου πουλάκια, είπε. Αλλά τι θα γίνω, όταν μου μιλήσει ο βασιλιάς και καταλάβει από τα πρώτα μου λόγια πως είμαι μια χωριάτισσα που δεν ξέρει τίποτα από κόσμο;

Ω, μη σε νοιάζει, της αποκρίθηκε αμέσως η κουκουβάγια που την άκουσε και κατέβηκε από τη βελανιδιά. Εγώ θα σου μάθω ό,τι πρέπει.

Ναι, ναι! Είπαν και τ’ άλλα πουλιά. Είναι σοφή η κουκουβάγια. Φωλιάζει, βλέπεις πενήντα χρόνια στη στέγη του παλατιού και ξέρει όλα τα φανερά και τα μυστικά του. Αυτή θα σου μάθει λοιπόν ό,τι χρειάζεται, που θα κάνεις το βασιλιά να σε θαυμάσει.

Καλά όλ΄αυτά!... Αλλά τώρα που με ντύσατε και με στολίσατε, πως θα πάω στο παλάτι χωρίς να σκονιστώ; είπε η Ροδοδαφνούσα.

Εκείνη τη στιγμή φάνηκε να έρχεται από μακριά ένα όμορφο αμάξι που το τραβούσαν δυο άσπρα άλογα.

Να ένα αμάξι! ...., της είπε ο παπαγάλος. Δώσε στον αμαξά του το χρυσό φλουρί που σου έδωσε ο κυνηγός και θα σε πάει στο παλάτι όπως πρέπει να πας. Εμείς θα σ’ ακολουθήσουμε από πίσω, θα κρυφτούμε πάνω στη στέγη του παλατιού κι όταν έρθει η ώρα που θα πρέπει να κάνεις το λυπημένο βασιλιά να γελάσει, φώναξέ μας και ξέρουμε εμείς τι θα κάνουμε.

Έτσι κι έγινε. Έδωσε το χρυσό φλουρί του αμαξά που περνούσε κι εκείνος την πήρε και το βράδι την είχε πάει στο παλάτι του λυπημένου βασιλιά. Η κουκουβάγια της έδειξε την πόρτα και η Ροδοδαφνούσα πήγε να μπει. Τη σταμάτησαν όμως δυο φρουροί και δεν την άφηναν να περάσει. Τότε μια μπεκάτσα με το μυτερό ράμφος της άρπαξε μια τούφα από τα μαλλιά του ενός φρουρού κι ένα κοτσύφι τσίμπησε τόσο δυνατά το μάγουλο του άλλου, που τα έχασαν εκείνοι, παράτησαν τη Ροδοδαφνούσα και κυνηγούσαν τα πουλιά, κι εκείνη βρήκε την ευκαιρία και πέρασε στο παλάτι.

Η μεγάλη του σάλα ήταν ολοφώτιστη κι ο βασιλιάς καθόταν στο χρυσό του θρόνο με το κεφάλι σκυφτό. Οι αυλικοί, με τις χρυσοκεντημένες στολές τους, στέκονταν ολόγυρά του κι ένας νάνος γελωτοποιός έπαιρνε τούμπες και χοροπηδούσε κωμικά για να κάνει το βασιλιά να γελάσει. Μα τίποτα.

Ξαφνικά, όλοι γύρισαν και είδαν τη Ροδοδαφνούσα μέσα στη σάλα. Τα στολίδια της και η ομορφιά της τους ξάφνιασαν όλους κι ο βασιλιάς κατάλαβε πως κάτι συμβαίνει και σήκωσε το σκυφτό κεφάλι του. Μπροστά του στεκόταν η Ροδοδαφνούσα!... Την είδε και ξαφνιάστηκε κι εκείνος από την τόση ομορφιά της. Και για πρώτη φορά, ύστερα από τόσες ώρες που ήταν αμίλητος, άνοιξε το στόμα του και τη ρώτησε:

Ποια είσαι εσύ και πως βρέθηκες στο παλάτι μου; Δεν σ’ έχω δει άλλη φορά εδώ μέσα.

Βασιλιά μου, του αποκρίθηκε με σεβασμό η Ροδοδαφνούσα. Σε προσκυνώ. Έμαθα πως είσαι πολύ λυπημένος και ήρθα να σε κάνω να γελάσεις.

Ένα χαμόγελο, το πρώτο από τότε που πέθανε η γυναίκα του, χαράχτηκε τότε στα χείλη του βασιλιά.

Ας γελάσω μα την αλήθεια, είπε. Είσαι πολύ κουτή, κοπέλα μου, όποια κι αν είσαι. Βλέπεις η ομορφιά δεν πάει συχνά με την εξυπνάδα. Είσαι λοιπόν κουτή!... Εδώ ήρθαν τόσοι και τόσοι σοφοί απ’ όλα τα μέρη του κόσμου, τόσοι και τόσοι τραγουδιστές, τόσοι και τόσοι γελωτοποιοί και δε μπόρεσαν να με κάνουν να γελάσω, κι εσύ με την κουταμάρα σου, θα το κατορθώσεις; Χα, χα, χα!...

Βλέπω όμως ότι γελάς από τώρα, κι εγώ δεν έκανα ακόμη τίποτα.

Το πρόσωπο του βασιλιά σοβάρεψε πάλι και της αποκρίθηκε:

Ό,τι κάνεις θα είναι ανόητο, όπως κι εσύ.

Δεν έχεις παρά να με διατάξεις ν’ αρχίσω, είπε η Ροδοδαφνούσα.

Ο βασιλιάς χασμουρήθηκε.

Όχι, όχι! Είπε πολύ κουρασμένος και νυσταγμένος! Δεν έχω καμιά όρεξη να καθίσω ν’ ακούσω τις ανοησίες σου. Η Ροδοδαφνούσα τα έχασε για μια στιγμή και δεν ήξερε τι να κάνει.

Τι θα γίνω τώρα, πουλάκια μου, κρυφοψιθύρισε.

Μα ΄κείνη τη στιγμή ακούστηκε απ’ έξω από το παλάτι το πιο γλυκόλαλο τραγούδι που είχε ακουστεί ποτέ.

Τι είν’ αυτό; Ρώτησε ξαφνιασμένος ο βασιλιάς.

Η Ροδοδαφνούσα ξαναβρήκε το θάρρος της και του αποκρίθηκε:

Μου είπες βασιλιά μου, πως είσαι πολύ κουρασμένος και νυσταγμένος κι εγώ είπα στα πουλιά να ΄ρθουν να σου τραγουδήσουν και να γλυκάνουν τον πόνο της λυπημένης σου ψυχής.

Ο βασιλιάς πήγε πάλι να χαμογελάσει, μα κρατήθηκε και της είπε με θυμό:

Τι ανοησίες είναι αυτές που λες; Πως μπορείς εσύ να κάνεις τα πουλιά να κελαϊδούν μέσα στη νύχτα;

Κι όμως το μπορώ!, του αποκρίθηκε θαρρετά η Ροδοδαφνούσα.

Τότε, αν λες την αλήθεια, την πρόσταξε ο βασιλιάς, πώς ακούνε τα πουλιά και κάνουν ό,τι του πεις, άνοιξε τα παράθυρα και πρόσταξέ τα να μπουν μέσα. Αλλιώς θα σε ρίξω στη φυλακή να πεθάνεις.

Η Ροδοδαφνούσα είπε τότε ν’ ανοίξουν τα είκοσι παράθυρα της σάλας. Κι αμέσως πέταξαν μέσα κοπαδιαστά σπίνοι, μελισσουργοί, κορυδαλλοί, σουσουράδες, παπαγάλοι, καρδερίνες, καναρίνια, κοκκινόλαιμοι, αηδόνια, κι όλα τα πολύχρωμα και γλυκοκέλαδα πουλιά του δάσους. Αφού φτερούγισαν λίγα λεπτά γύρω στις λάμπες και στους πολυελαίους σαν τρελά πουλιά που ήταν , έκανα ύστερα ένα μεγάλο κύκλο γύρω στη Ροδοδαφνούσα κι εκείνη τους είπε:

Ελάτε, καλά μου πουλιά! Ο βασιλιάς μας πρέπει να χαρεί!...

Ο βασιλιάς μας πρέπει να γελάσει!....

Ο παπαγάλος, που καταλαβαίνει πιο πολύ και τη γλώσσα των ανθρώπων και τη γλώσσα των πουλιών, στάθηκε αμέσως στη μέση και ανοίγοντας τα δυο φτερά του, όπως ανοίγει τα χέρια του ένας αρχιμουσικός, έδωσε αμέσως το σύνθημα ν’ αρχίσουν τα πουλιά τη μελωδική τους συμφωνία. Το αηδόνι κελαϊδούσε σα να έπαιζε βιολί, οι σπίνοι έκαναν τετραφωνία, οι κορυδαλλοί κρατούσαν τις ψηλές νότες, οι καρδερίνες και τα καναρίνια παράβγαιναν στην αρμονία και μια κίσσα έβγαζε πότε – πότε μια μπάσα κωμική φωνή, που τους έκανε όλους να γελάνε και το βασιλιά να έχει αρχίσει να χτυπά στο ρυθμό του τραγουδιού τα πόδια του, σαν να είχαν γεμίσει οι κάλτσες του μυρμήγκια και τον γαργαλούσαν.

Όταν σταμάτησαν τέλος τα πουλιά το πολυφωνικό και αρμονικό τους τραγούδι, ο βασιλιάς χειροκρότησε και φώναξε:

Μπράβο, μπράβο! Αυτό πρώτη φορά το βλέπουν τα μάτια μου!...

Τι άλλο θέλεις βασιλιά μου, για να χαρείς; του είπε η Ροδοδαφνούσα.

Ε, αυτό δε μπορείς να το κάνεις, της αποκρίθηκε ο βασιλιάς.

Όλα τα μπορεί ο άνθρωπος, του είπε η Ροδοδαφνούσα, όταν έχει αγνή και καθαρή καρδιά.

Τότε θα βάλεις τα πουλιά να χορέψουν, της είπε ΄κείνος.

Η Ροδοδαφνούσα γύρισε και είπε στα πουλιά:

Ακούτε, πουλάκια μου; Ο βασιλιάς μας θέλει να χορέψετε.

Όλα τα πουλιά τότε πιάστηκαν φτερό με φτερό και ζευγάρια ζευγάρια άρχισαν να χορεύουν ένα πρωτόφαντο χορό. Οι τσαλαπετεινοί με τις πέρδικες! Τα καναρίνια με τις καρδερίνες! Οι κορυδαλλοί με τις πλουμιστές τσίχλες! Οι μελισσουργοί με τις σπουργιτίνες!...

Μονάχα μια ακατάδεχτη σουσουράδα, που όλο έκανε νάζια και κουνούσε την ουρά της, δεν ήθελε να χορέψει, γιατί δεν της άρεσε ο καβαλιέρος της, που ήταν ένας κούκος!... Όλοι γελούσαν με την ακαταδεξιά της και την περηφάνεια της κι αφού είδε κι απόειδε ο κούκος πως δεν την καταφέρνει με τα καλοπιάσματα, άρπαξε μια μύγα και της την έδωσε. Την έχαψε εκείνη κι ευχαριστημένη πια αγκαλιάστηκε με τον καβαλιέρο της κι άρχισαν οι δυο τους να χορεύουν όλο νάζια και καμώματα, που τους έκαναν όλους να ξεκαρδίζονται στα γέλια, ακόμη και τον αγέλαστο βασιλιά!...

Δε θα τέλειωνε ποτέ το παραμύθι μας, αν τα λέγαμε όλα. Η διασκέδαση τέλειωσε με μια βροχή από όμορφα λουλούδια, που έτρεξαν και τα έφεραν τα χελιδόνια από τ’ ανθισμένα περιβόλια. Το πιο ωραίο απ’ αυτά, ένα ολόλευκο κρίνο, το έδωσαν στη Ροδοδαφνούσα και ‘κείνη το πρόσφερε στο βασιλιά.

Εκείνος ήταν τώρα όλο ζωή και χαρά. Το γέλιο, που είχε κάνει, του είχε φωτίσει το λυπημένο του πρόσωπο και τον έδειχνε πιο νέο κι όμορφο! Και χωρίς να συλλογιστεί ούτε το μεγαλείο, ούτε τους προγόνους του, ούτε τι θα έλεγαν οι γύρω του πρίγκιπες και αυλικοί, έσκυψε και φίλησε τη Ροδοδαφνούσα στο ροδομάγουλό της. Αυτό το βασιλικό φιλί ισοδυναμούσε τότε μ’ επίσημο αρραβώνα. Δε μπορώ να πω αν εκείνος ο αρραβώνας άρεσε σ’ όλους τους παλατιανούς. Όλοι όμως, θέλοντας και μη, φώναξαν:

Ζήτω η βασίλισσά μας!

Το ίδιο φώναξαν κι όλα τα πουλιά στη γλώσσα τους, και βλέποντας ότι έκλαιγε η Ροδοδαφνούσα ενώ την αποχαιρετούσαν, της έδωσαν την υπόσχεση πως θάρχονται συχνά να τη βλέπουν.

Οι βασιλικοί γάμοι έγιναν σε μια εβδομάδα. Κι ανάμεσα στους καλεσμένους ήταν κι ο γέρο – ξυλοκόπος με τη γυναίκα του – οι θετοί γονείς της Ροδοδαφνούσας – που δεν τους ξέχασε μέσα στα πλούτη και στις δόξες της η καλή κοπέλα και παρακάλεσε το βασιλιά να τους έχει κοντά της στη μεγάλη χαρά. Κι εκείνος της έκανε τη χάρη, κι έμειναν πια από τότε στο παλάτι του, που το στόλιζε η ομορφιά και η καλοσύνη της Ροδοδαφνούσας, ενώ τα γλυκοκελαϊδήματα των πουλιών τους ξυπνούσαν όλους κάθε πρωί και τους κοίμιζαν κάθε βράδι. _

ΚΑΛΑ ΧΡΙΣΤΟΥΓΕΝΝΑ!





Μια φορά και έναν καιρό, η γυναίκα ενός πολύ πλούσιου ανθρώπου αρρώστησε βαριά. Και όταν κατάλαβε πως πλησίαζε το τέλος της, φώναξε κοντά τη μοναχοκόρη της και της είπε:

- Αγαπημένη μου κορούλα, να εξακολουθήσεις να είσαι καλή και να σέβεσαι το Θεό. Και εκείνος πάντοτε θα σε βοηθάει κι εγώ από ψηλά θα σε παρακολουθώ και θα σε προστατεύω.

Ύστερα από τα λόγια αυτά η μητέρα έκλεισε τα μάτια της και άφησε την τελευταία της πνοή.

Από τη μέρα εκείνη η ορφανή πήγαινε καθημερινά στον τάφο της μητέρας της κι έκλαιγε.

Θυμόταν τις συμβουλές την μητέρας της και ήταν πάντα καλή και θεοσεβούμενη.

Ήρθε ο χειμώνας και το χιόνι άπλωσε το άσπρο του σεντόνι πάνω στον τάφο. Και όταν ο ανοιξιάτικος ήλιος έριξε τις ακτίνες του και έλιωσε το χιόνι ο πατέρας της ορφανής ξαναπαντρεύτηκε.

Η καινούρια του γυναίκα έφερε στο σπίτι μαζί της τις δυο της κόρες. Ήταν ωραίες στη μορφή μα μαύρες στην ψυχή! Από τότε η ζωή της δύστυχης ορφανής έγινε βασανιστική.

- Αυτή η κουτή χήνα θα εξακολουθήσει να κάθεται μαζί μας στο τραπέζι; Όποιος θέλει να φάει ψωμί πρέπει να το κερδίζει με τον ιδρώτα του προσώπου του, της έλεγαν.

Σε λίγο της πήραν τα ωραία φορεματάκια της και την υποχρέωσαν να φορέσει ένα παλιό γκρίζο φόρεμα και ξυλοπάπουτσα.

- Για κοιτάξτε την περήφανη πριγκίπισσα! Τι ωραία που είναι ντυμένη, έλεγαν και την κορόιδευαν καθώς την πήγαιναν στην κουζίνα.

- Εδώ θα κάθεσαι, με την υπηρέτρια, της είπαν.

Η μικρή ορφανή ήταν πια υποχρεωμένη να κάνει τις πιο σκληρές δουλειές από την αυγή ως τη νύχτα. Σηκωνόταν πριν ακόμα ξημερώσει, κουβαλούσε νερό, άναβε τη φωτιά, μαγείρευε κι έπλενε.

Όμως οι δύο κακές θετές αδερφές δεν έμεναν ευχαριστημένες. Ολοένα την περιγελούσαν και τη βασάνιζαν με κάθε είδους πειράγματα που κατέβαιναν στο μυαλό τους. Έριχναν μέσα στη κουζίνα μπιζέλια και φακές και υποχρέωναν την άμοιρη κόρη να τα μαζεύει πάλι χωρίς να λείψει κανένα!

Το βράδυ αργά, κατάκοπη πια, δεν είχε πού να ξαπλώσει να κοιμηθεί και πήγαινε και ξεκουραζόταν δίπλα στο τζάκι, κοντά στις στάχτες. Και επειδή ήταν πάντα πασαλειμμένη με στάχτη και βρωμιές, την έλεγαν Σταχτοπούτα.

Η Σταχτοπούτα κάθεται δίπλα στο τζάκι.

Κάποια μέρα ο πατέρας αποφάσισε να πάει στη μεγάλη πολιτεία. Ρώτησε λοιπόν τις δυο κακές αδερφές τι ήθελαν να τους φέρει στο γυρισμό.

- Ωραία φορέματα, είπε η μια

- Μαργαριτάρια και διαμάντια, είπε η άλλη.

- Κι εσύ, Σταχτοπούτα, τι θα ήθελες; τη ρώτησε ο πατέρας της.

- Πατέρα, απάντησε η κόρη, σε παρακαλώ να κόψεις το πρώτο κλαδάκι που θ’ ακουμπήσει πάνω στο καπέλο σου καθώς θα περνάς μέσα από το δάσος και να μου το φέρεις.

Πραγματικά, για τις δυο αδερφές αγόρασε ωραία φορέματα, μαργαριτάρια και διαμάντια. Και καθώς γύριζε πίσω καβάλα στο άλογο, μέσα από το καταπράσινο μικρό δάσος ένα κλαδάκι φουντουκιάς άγγιξε το καπέλο του και πάρα λίγο να του το βγάλει. Ο πατέρας θυμήθηκε την επιθυμία της Σταχτοπούτας, το έκοψε και το πήρε μαζί του.

Όταν έφτασε στο σπίτι έδωσε στις δυο κακές αδερφές ό, τι είχαν ζητήσει και στη Σταχτοπούτα το κλαδάκι της φουντουκιάς.

Η Σταχτοπούτα τον ευχαρίστησε και πήγε ίσια στον τάφο της μητέρας της. Εκεί φύτεψε το κλωναράκι. Και έκλαιγε πάρα πολύ κάθε φορά που πήγαινε στην αγαπημένη της μανούλα και έτρεχαν τα δάκρυά της και πότιζαν το κλωναράκι. Έτσι σιγά-σιγά ρίζωσε και έγινε ένα ωραίο δέντρο, μια φουντουκιά.

Δέντρο Φουντουκιάς (Πηγή: Wikipedia)Δέντρο Φουντουκιάς (Πηγή: Wikipedia)

Η ορφανή πήγαινε κάθε μέρα στον τάφο της μητέρας της. Προσευχόταν γονατιστή και παρακαλούσε το Θεό να μην την εγκαταλείψει. Και κάθε μέρα, ένα κάτασπρο περιστέρι πετούσε και καθόταν στον πιο χαμηλό κλώνο της φουντουκιάς. Και ό, τι ζητούσε η Σταχτοπούτα έτρεχε το άσπρο περιστέρι και της το έφερνε αμέσως.

Μια φορά ο βασιλιάς του τόπου οργάνωσε μια μεγαλόπρεπη γιορτή. Τρεις μέρες θα κρατούσε η γιορτή. Και κάλεσε όλα τα όμορφα κορίτσια της χώρας του για να διαλέξει ο γιος του την κοπέλα που θα ήθελε να την κάνει γυναίκα και βασίλισσά του.

Όταν οι δυο κακές αδερφές άκουσαν πως ήταν κι αυτές προσκεκλημένες στη μεγάλη γιορτή χάρηκαν πάρα πολύ.

Κάλεσαν αμέσως τη Σταχτοπούτα και της είπαν:

- Καθάρισε τα παπούτσια μας, βούρτσισε τα μαλλιά μας και ετοίμασε τα φορέματά μας. Θα πάμε στο παλάτι του βασιλιά στη γιορτή.

Η Σταχτοπούτα έκανε όλα όσα της είπαν. Ύστερα πήγε σε μια γωνιά και έκλαψε πικρά γιατί κι αυτή ήθελε να πάει μαζί τους στο παλάτι. Ήταν πολύ μεγάλη η επιθυμία της και έτρεξε στη μητριά της και την παρακάλεσε να της δώσει την άδεια να πάει κι αυτή.

- Εσύ, Σταχτοπούτα, είπε η μητριά; Εσύ είσαι γεμάτη στάχτη και βρώμικη! Στη γιορτή εσύ; Μα δεν έχεις ούτε παπούτσια, ούτε φορέματα. Πώς τολμάς αλήθεια και ζητάς τέτοιο πράγμα; Πολύ αδιάντροπη είσαι.

Μα η μικρή ορφανή εξακολουθούσε να την παρακαλεί. Και τότε η μητριά της, για να την ξεφορτωθεί, της είπε:

- Καλά λοιπόν. Κοίταξε αυτό το βαθύ πιάτο. Είναι γεμάτο μπιζέλια. Θα τα σκορπίσω μέσα στα χόρτα στον κήπο. Αν καταφέρεις να μαζέψεις όλα τα μπιζέλια μέσα σε δύο ώρες θα σε πάρουμε μαζί μας.

Η κακιά μητριά σκόρπισε τα μπιζέλια στον κήπο. Η Σταχτοπούτα έτρεξε αμέσως στον κήπο από την πόρτα της κουζίνας και φώναξε:

- Σεις, καλά μου περιστέρια, σεις, τρυγόνια και όλα τα πουλάκια του καλού Θεού, ελάτε να με βοηθήσετε.

Και τότε δυο άσπρα περιστέρια πέταξαν χάμω στα χόρτα και πίσω απ’ αυτά ήρθαν τα τρυγόνια και όλα τα άλλα πουλάκια του καλού Θεού.

Σε λιγότερο από μια ώρα είχαν μαζέψει όλα τα μπιζέλια μπροστά στα πόδια της Σταχτοπούτας. Ύστερα πέταξαν και χάθηκαν.

Η ορφανή πήρε βιαστικά το πιάτο κι έτρεξε χαρούμενη στη μητριά της. Τώρα θα μπορούσε να πάει κι αυτή στο χορό μαζί τους.

Μα η μητριά της τής είπε ψυχρά:

- Όχι, Σταχτοπούτα, δεν έχεις φορέματα και δεν μπορείς να έρθεις. Όλοι θα γελάσουν μαζί σου και θα μας ρεζιλέψεις.

Η ορφανή κόρη άρχισε να κλαίει και η μητριά της, για να την ξεφορτωθεί, της είπε:

- Αν μπορέσεις να μαζέψεις δύο ολόκληρα πιάτα μπιζέλια που θα τα σκορπίσω μέσα στα χόρτα στον κήπο μέσα σε μια ώρα θα έρθεις μαζί μας.

Η μητριά της ήταν σίγουρη πως η Σταχτοπούτα δεν μπορούσε να καταφέρει ένα τέτοιο πράγμα. Σκόρπισε λοιπόν τα μπιζέλια στον κήπο κι έφυγε.

Η κόρη τότε βγήκε πάλι από την πόρτα της κουζίνας στον κήπο και φώναξε:

- Καλά μου περιστέρια και σεις, τρυγόνια, και όλα τα πουλιά του καλού Θεού, ελάτε να με βοηθήσετε.

Ήρθαν τα δυο άσπρα περιστέρια και πίσω τους τα τρυγόνια και όλα τα πουλάκια του καλού Θεού. Τα περιστέρια έσκυψαν τα όμορφα κεφαλάκια τους στα χόρτα κι έδωσαν το σύνθημα. Και τότε άρχισαν όλα μαζί να τσιμπούν τα μπιζέλια. Μέσα σε μισή ώρα είχαν τελειώσει. Έπειτα με ζωηρά φτερουγίσματα πέταξαν μακριά.

Η Σταχτοπούτα άρπαξε τα δυο πιάτα με τα μπιζέλια και πήγε στη μητριά της. Ήταν βέβαιη πια πως θα την έπαιρναν μαζί τους.

Μα η μητριά της τής είπε με σκληρή φωνή:

- Άδικα χαίρεσαι. Δεν μπορείς να έρθεις στη γιορτή γιατί δεν έχεις φόρεμα και δεν ξέρεις να χορέψεις. Θα μας ντροπιάσεις αν σε πάρουμε!

Αυτά τα πικρά λόγια της είπε. Της γύρισε έπειτα την πλάτη κι έφυγε βιαστική με τις δυο κακές κόρες της.

Μόλις έφυγαν, η Σταχτοπούτα έτρεξε στον τάφο της μητέρας της. Γονάτισε κάτω από τη φουντουκιά που τόσο αγαπούσε και φώναξε:

    Δεντράκι μου αγαπημένο,

    τίναξε τα κλαδιά σου, σε παρακαλώ.

    Ασημοχρυσαφένιο φόρεμα

    στα πόδια να μου ρίξεις περιμένω».

Την ίδια στιγμή έπεσε μπροστά της ένα φόρεμα όλο ασήμι και χρυσάφι. Δεν πρόφτασε να το πάρει και είδε να πέφτει ένα ζευγάρι παπούτσια κεντημένα με μετάξι και ασήμι.

Ντύθηκε η Σταχτοπούτα όσο μπορούσε πιο γρήγορα και πήγε στη γιορτή. Οι δύο αδερφές και η μητριά της δεν την γνώρισαν έτσι όμορφα στολισμένη. Υπόθεσαν πως θα ήταν καμιά ξένη πριγκίπισσα. Τόσο όμορφη κι ευγενική φαινόταν με το ολόλαμπρο φόρεμά της και λαμπερή ομορφιά της. δεν τους πέρασε η παραμικρή σκέψη πως μπορεί να ήταν η Σταχτοπούτα. Πίστευαν πως η ορφανή θα καθόταν κοντά στο τζάκι.

Το βασιλόπουλο μόλις την αντίκρισε πήγε κοντά της, την πήρε από το χέρι και χόρεψε μαζί της. Όλη εκείνη τη μέρα ο πρίγκιπας δε χόρεψε με καμιά άλλη κι ούτε άφησε τη Σταχτοπούτα να φύγει από κοντά του.

Χόρεψαν όλη τη μέρα. Και όταν το βράδυ η Σταχτοπούτα θέλησε να γυρίσει στο σπίτι τη συνόδεψε το βασιλόπουλο.

Ήθελε να μάθει τίνος ήταν και πού καθόταν η όμορφη εκείνη κόρη. Μα η Σταχτοπούτα τού έφυγε και κρύφτηκε στον περιστερώνα.

Ο νέος γύρισε πίσω στο παλάτι πολύ λυπημένος και είπε πως η όμορφη κόρη που όλοι είχαν θαυμάσει χάθηκε ξαφνικά από τα μάτια του.

- Μου φαίνεται, είπε, πως κρύφτηκε σ’ έναν περιστερώνα.

Ανέβηκαν οι υπηρέτες και έψαξαν. Μα δε βρήκαν κανένα.

Έπειτα από λίγο, όταν η μητριά με τις δύο κόρες της γύρισαν στο σπίτι βρήκαν τη Σταχτοπούτα με τα ακάθαρτα ρούχα της να κάθεται δίπλα στη στάχτη ενώ μια λάμπα με θαμπό φως μόλις φώτιζε το δωμάτιο. Η Σταχτοπούτα έφυγε αθόρυβα από τον περιστερώνα και έτρεξε στη φουντουκιά, στον τάφο της μητέρας της. Εκεί έβγαλε το ωραίο φόρεμα και το ακούμπησε πάνω στον τάφο. Κατέβηκε το άσπρο περιστέρι, το πήρε και χάθηκε. Η Σταχτοπούτα φόρεσε πάλι το γκρίζο κουρελιασμένο φόρεμά της, γύρισε στο σπίτι και κάθησε κοντά στη στάχτη, δίπλα στο τζάκι.

Τη δεύτερη μέρα, όταν η γιορτή ξανάρχισε και οι γονείς της με τις δυο κακές αδερφές έφυγαν για το χορό, η Σταχτοπούτα πήγε πάλι στη φουντουκιά της γονάτισε και είπε:

    Δεντράκι μου αγαπημένο,

    τίναξε τα κλαδιά σου, σε παρακαλώ.

    Ασημοχρυσαφένιο φόρεμα

    στα πόδια να μου ρίξεις περιμένω».

Και το άσπρο περιστέρι έριξε από το δέντρο ένα ακόμη πιο λαμπρό φόρεμα από το προηγούμενο.

Και όταν παρουσιάστηκε η κόρη στη γιορτή μ’ αυτό το φόρεμα, όλοι έμεινα μ’ ανοιχτό το στόμα μπροστά στην τόση ομορφιά.

Ο πρίγκιπας την περίμενε. Και μόλις ήρθε έτρεξε κοντά της, την πήρε από το χέρι και χόρεψε μόνο μαζί της όλη τη μέρα. Κανέναν άλλο δεν άφησε να χορέψει μαζί της.

Κατά το βράδυ η κόρη θέλησε να φύγει. Ο πρίγκιπας την πήρε από πίσω, με την ελπίδα να ανακαλύψει σε ποιο σπίτι έμενε. Η Σταχτοπούτα όμως κατάφερε να χαθεί μέσα στον κήπο, πίσω από το παλάτι. Καθώς έτρεχε είδε μια ωραία αχλαδιά φορτωμένη με τα πιο νόστιμα αχλάδια. Σκαρφάλωσε πάνω στο δέντρο και ο πρίγκιπας δεν μπόρεσε να τη βρει.

Απογοητευμένος γύρισε στο παλάτι. Και όταν τον ρώτησε ο πατέρας του ο βασιλιάς τι έχει, του είπε:

- Η άγνωστη κόρη χάθηκε πάλι μπροστά στα μάτια μου στον κήπο σα να άνοιξε η γη και την κατάπιε. Θα βάλω να ψάξουν και την τελευταία γωνιά του κήπου.

Έβαλε τους υπηρέτες να ψάξουν παντού. Άδικα όμως. Πουθενά δεν τη βρήκαν.

Όταν η μητριά με τις δυο κακές κόρες της γύρισαν στο σπίτι βρήκαν τη Σταχτοπούτα, όπως πάντοτε, να κάθεται δίπλα στο τζάκι, στο συνηθισμένο της μέρος.

Η Σταχτοπούτα είχε προφτάσει να κατέβει από την αχλαδιά και να τρέξει στον τάφο της μητέρας της. Εκεί ξαναφόρεσε το γκρίζο φτωχό φόρεμα και γύρισε τρέχοντας στο σπίτι.

Την τρίτη μέρα, όταν οι άλλοι έφυγαν για το χορό, η Σταχτοπούτα έτρεξε στον τάφο της μητέρας της, γονάτισε κάτω από τη φουντουκιά και είπε:

    Δεντράκι μου αγαπημένο,

    τίναξε τα κλαδιά σου, σε παρακαλώ.

    Μαλαματένιο φόρεμα

    στα πόδια να μου ρίξεις περιμένω».

Το άσπρο περιστέρι αυτή τη φορά τη έριξε το πιο όμορφο, το πιο μεγαλόπρεπο φόρεμα σ’ όλο τον κόσμο. Τα παπούτσια της τώρα ήταν ολόχρυσα.

Όταν παρουσιάστηκε εκείνη τη μέρα στη γιορτή με αυτό το ολόχρυσο φόρεμα, στάθηκαν όλοι μ’ ανοιχτό το στόμα. Δεν πίστευαν στα μάτια τους. Ο πρίγκιπας την πήρε κοντά του, χόρεψε μαζί της όλους τους χορούς και δεν άφησε κανέναν να χορέψει μαζί της.

Όταν νύχτωσε η πεντάμορφη Σταχτοπούτα θέλησε να φύγει το βασιλόπουλο έτρεξε να την παρακολουθήσει κρυφά μα η Σταχτοπούτα χάθηκε ξαφνικά από μπροστά του και στάθηκε αδύνατο να την παρακολουθήσει. Το βασιλόπουλο φοβόταν ένα τέτοιο πράγμα και είχε πάρει τα μέτρα του. Ήθελε με κάθε τρόπο να μάθει ποια ήταν και πού καθόταν. Είχε διατάξει λοιπόν να αλείψουν την κεντρική σκάλα με κερί. Είχε την πεποίθηση πως καθώς η Σταχτοπούτα θα κατέβαινε τρέχοντας τη σκάλα θα κολλούσαν τα παπούτσια της. και πραγματικά, το ένα της γοβάκι κόλλησε και ξέφυγε από το πόδι της. Η Σταχτοπούτα, βιαστική όπως ήταν, δε στάθηκε να το πάρει. Το βασιλόπουλο, χαρούμενο, πήρε το χρυσό παπούτσι. Ήταν πολύ μικρό και πολύ κομψό.

Το γοβάκι της Σταχτοπούτας.

Την άλλη μέρα κήρυκες διαλάλησαν σ’ όλη την πολιτεία πως η κοπέλα που έχασε το χρυσό γοβάκι της στο βασιλικό χορό θα γινόταν η γυναίκα του βασιλόπουλου.

Από το άλλο πρωί το βασιλόπουλο πήρε τα σπίτια με τη σειρά για να βρει την κοπέλα που ταίριαζε το χρυσό παπούτσι στο πόδι της.

Έτσι ήρθε και στο σπίτι της Σταχτοπούτας. Η μητριά της και οι δυο κακές κόρες της ενθουσιάστηκαν. Είχαν και οι δυο πολύ μικρά και πολύ ωραία πόδια.

Πρώτη μπήκε η μεγαλύτερη στο σαλόνι. Πήρε το χρυσό γοβάκι να το φορέσει. Η μητέρα της στεκόταν στο πλάι της. Όμως το πόδι της ήταν μεγάλο και δε χωρούσε το μεγάλο της δάχτυλο. Τότε η μητέρα της τής έβαλε στο χέρι ένα μαχαίρι και της ψιθύρισε:

- Κόψε το δάχτυλο σου να χωρέσει το πόδι σου στο παπούτσι. Όταν θα γίνεις βασίλισσα δε θα χρειαστεί πια να περπατάς. Όλο με αμάξι θα πηγαίνεις.

Η κόρη της έκοψε το δάχτυλο, πίεσε το πόδι της να χωρέσει στο παπούτσι, έπνιξε τον πόνο της και πήγε στο βασιλόπουλο.

Το βασιλόπουλο την άνεβασε στο άλογό του, την πήρε μαζί του και έφυγε.

Μα τη στιγμή που περνούσαν από το μέρος που βρισκόταν ο τάφος της μητέρας της Σταχτοπούτας, τα δυο περιστέρια που κάθονταν πάνω στη φουντουκιά μίλησαν δυνατά και είπαν:

    Πρίγκιπά μας, πού πηγαίνεις;

    Ρίξε πίσω τη ματιά σου.

    Αίμα θε να δεις πως στάζει.

    Δεν είν’ τούτη η κυρά σου.

    Η αληθινή μνηστή σου

    είναι εκείνη που κρυμμένη

    πως θ΄ ακούσει τη φωνή σου,

    νύχτα μέρα περιμένει».

Το βασιλόπουλο κράτησε απότομα το άλογό του. Κοίταξε το πόδι της κόρης και είδε το αίμα που έσταζε. Κατάλαβε το λάθος του, γύρισε πίσω στο σπίτι της κόρης και είπε πως τον γέλασαν, πως δεν είναι αυτή η κόρη που έχασε το χρυσό γοβάκι.

Ήρθε τώρα η σειρά της δεύτερης κόρης να δοκιμάσει. Μπήκε στο δωμάτιο και κατάφερε να βάλει τα δάχτυλά της στο παπούτσι. Η φτέρνα της όμως έμενε απ’ έξω γιατί και αυτής το πόδι ήταν κάπως μεγάλο. Η μητέρα της, που στεκόταν κοντά της, της έδωσε ένα μαχαίρι και της ψιθύρισε:

- Κόψε λίγο τη φτέρνα σου. Όταν γίνεις βασίλισσα δε θα έχεις ανάγκη να περπατάς με τα πόδια. Θα τρέχεις όπου θέλεις με το βασιλικό σου αμάξι.

Η κόρη έκοψε ένα κομμάτι από τη φτέρνα της, πίεσε λίγο το πόδι της για να χωρέσει στο γοβάκι, έπνιξε τον πόνο της και παρουσιάστηκε στο βασιλόπουλο.

Το βασιλόπουλο την πίστεψε και την πήρε μαζί του.

Καθώς όμως περνούσαν από τον τάφο της μητέρας της Σταχτοπούτας άκουσε πάλι τα περιστέρια που του φώναξαν:

    Πρίγκιπά μας, πού πηγαίνεις;

    Ρίξε πίσω τη ματιά σου.

    Αίμα θε να δεις πως στάζει.

    Δεν είν’ τούτη η κυρά σου.

    Η αληθινή μνηστή σου

    είναι εκείνη που κρυμμένη

    πως θ΄ ακούσει τη φωνή σου,

    νύχτα μέρα περιμένει».

Το βασιλόπουλο κράτησε αμέσως το άλογο. Κοίταξε το πόδι της κόρης και είδε πως έσταζε αίμα και πάνω στις κάλτσες είδε δυο κόκκινες βούλες. Κατάλαβε πως τον γέλασαν, γύρισε θυμωμένος στο σπίτι της κόρης και είπε στη μητέρα της:

- Προσέξτε καλά. Δεύτερη φορά με γελάσατε! Ούτε η δεύτερη κόρη σου είναι εκείνη που ψάχνω να βρω. Να έρθει η τρίτη κόρη τώρα να δοκιμάσει το παπούτσι.

- Τι λες, πρίγκιπά μου! είπε η κακή μητριά. Η τρίτη κόρη είναι ένα αδύνατο και ασθενικό πλάσμα που δε μπορεί να πάρει τα πόδια της. Αυτή ούτε ήρθε στο χορό. Δεν μπορεί λοιπόν να είναι αυτή η όμορφη κόρη με τα χρυσά γοβάκια.

Το βασιλόπουλο απάντησε πως ήθελε οπωσδήποτε να δει την τρίτη κόρη και είπε να στείλουν να τη φωνάξουν. Μα η μητριά είπε ταραγμένη:

- Όχι. Είναι πάρα πολύ βρώμικη. Δεν πρέπει να τη δείτε στα χάλια που βρίσκεται.

Μα το βασιλόπουλο ήταν αμετάπειστο. Τι να κάνουν λοιπόν, αναγκάστηκαν να καλέσουν τη Σταχτοπούτα.

Η Σταχτοπούτα έπλυνε τα χέρια της και το πρόσωπό της, ανέβηκε από την κουζίνα στο σαλόνι, έκανε μια χαριτωμένη υπόκλιση μπροστά στον ωραίο πρίγκιπα και πήρε από τα χέρια του το ολόχρυσο παπούτσι.

Η Σταχτοπούτα δοκιμάζει το γοβάκι.

Κάθισε ύστερα σ’ ένα σκαμνάκι, εβγάλε από το πόδι της το ξυλοπάπουτσο και φόρεσε το κομψό γοβάκι. Της ήρθε στο πόδι θαυμάσια. Ήταν ολοφάνερο πως ανήκε σ’ αυτήν.

Και όταν σηκώθηκε όρθια και το βασιλόπουλο κάρφωσε τα μάτια του στο πρόσωπό της αναγνώρισε την όμορφη κόρη που είχε χορέψει μαζί του. Γεμάτος χαρά φώναξε:

- Αυτή είναι η κόρη που θα κάνω γυναίκα μου και βασίλισσα. Αυτή έψαχνα να βρω.

Η Σταχτοπούτα.

Η μητριά και οι δύο κακές αδερφές είχαν χάσει το χρώμα τους από το κακό τους. Μα ο πρίγκιπας, χωρίς να δώσει προσοχή σ’ αυτές πήρε την αγαπημένη του και έφυγε.

Καθώς περνούσαν κοντά από τη φουντουκιά, το αγαπημένο δεντράκι της Σταχτοπούτας, τα δύο άσπρα περιστέρια μίλησαν χαρούμενα και είπαν:

    Κοίτα πίσω, Πρίγκιπά μου.

    Αίμα πια δε θα δεις.

    Είν’ μεγάλη η χαρά σου

    γιατί μπόρεσες να βρεις

    την πεντάμορφη μνηστή σου».

Την ίδια στιγμή πέταξαν τα δυο άσπρα περιστέρια από τη φουντουκιά και στάθηκαν το ένα στον δεξιό και το άλλο στον αριστερό ώμο της Σταχτοπούτας.

Όταν έφτασε η στιγμή να γίνει ο γάμος οι δυο μοχθηρές αδερφές έδειξαν πως χάρηκαν για την ευτυχία της Σταχτοπούτας και θέλησαν να πάρουν μέρος στην τελετή. Την ώρα λοιπόν που η πομπή ξεκίνησε για την εκκλησία, η μεγαλύτερη αδερφή στάθηκε στα δεξιά της νύφης και η μικρότερη στα αριστερά.

Πέταξαν τότε τα δύο περιστέρια το ένα στη μεγαλύτερη αδερφή και το άλλο στη μικρότερη και τους ψιθύρισαν στο αυτί:

- Η Σταχτοπούτα είναι καλή και θα σας συγχωρήσει και εσάς και την κακή μητριά της, τη μητέρα σας. Να μάθετε όμως πως με την κακία σας τίποτα δεν κερδίσατε. Η τιμωρία σας θα είναι να βλέπετε βασίλισσα τη Σταχτοπούτα που τόσο τη βασανίσατε και την περιφρονήσατε.

Και πραγματικά, η Σταχτοπούτα με τη χρυσή καρδιά της τις συγχώρησε τις δύο αδερφές της και τους έκανε πλούσια δώρα. Ήταν τόσο ευτυχισμένη τώρα, και ποτέ δεν περηφανεύτηκε που έγινε βασίλισσα. Όλοι την αγαπούσαν.

Και ζήσαν αυτοί καλά και μεις καλύτερα...





Στο χωράφι απόψε είχε ξεμείνει από το πρωινό μάζεμα μια πατατούλα. Δεν ήταν από εκείνες τις ολοστρόγγυλες και παχουλές. Ήταν στενόμακρη, λίγο πλακουτσωτή και μ' ένα μικρό εξόγκωμα σαν καρούμπαλο αριστερά από τ' αυτί της.

Ξαπλωμένη μονάχη, κάτω από τον ξάστερο ουρανό, θαύμαζε τα λαμπερά αστεράκια. Μια επιθυμία ένοιωσε από τη γλυκάδα της νύχτας. Κι έτσι, έκανε μια ευχή, ελπίζοντας πως τ' άστρα θα την άκουγαν. Ήθελε λέει γοργόνα να γίνει. Να μην κυλιέται πια στα χώματα και τη λάσπη. Να έχει ένα σώμα απαλλαγμένο από τη χοντρή φλούδα του και να κολυμπάει σε χρυσά νερά.

Εκείνο το βράδυ, ξενυχτούσε επίσης και μια γάτα. Είχε αράξει στα κεραμίδια ενός αγροτόσπιτου και ύπνος δεν την έπιανε. Είχε θαμπωθεί κι αυτή από τη λάμψη των αστεριών και την ηρεμία της νύχτας.

«Πόσο θα 'θελα τ' αστέρια να πραγματοποιούσαν ευχές», σκέφτηκε.

«Να ήμουν μια νεράιδα. Να πετούσα ίσα με το δάσος και στον πρώτο που θα συναντούσα να πραγματοποιούσα ότι ευχόταν».

Τ' αεράκι τότε ψιθύρισε την ευχή της γατούλας στ' άστρα. Εκείνα χαμογέλασαν φωτίζοντας πιο δυνατά τη νύχτα. Σε λίγο η γατούλα αιωρούνταν με δυο διάφανα φτερά, τυλιγμένη σ' ασημόσκονη και μ' ένα ραβδί στο χέρι πάνω από τα χωράφια της αγροικίας.

Αφουγκραζόταν τη σιωπή της νύχτας μήπως ακούσει κάποιου την ευχή. Μα να που η δροσιά της νύχτας μαρτύρησε την επιθυμία της πατατούλας. Πέταξε από πάνω της η γατονεράιδα, κούνησε το μαγικό ραβδί της και είπε:

- Η ευχή της πατατούλας να πραγματοποιηθεί!

Τότε λοιπόν κάτι όντως μαγικό συνέβει. Απαλλαγμένη από τη βρώμικη και χοντρή της φλούδα η πατατούλα κομμένη σε φετούλες, φανερά αδυνατισμένη κι αλλαγμένη, κολυμπούσε σε ζεστή χρυσωπή θάλασσα. Απολάμβανε το κολύμπι της, μακρυά από το χωράφι. Το βραδινό του νεαρού αγρότη από το κεραμιδόσπιτο είχε σερβιριστεί γι' απόψε!





Μια φορά και έναν καιρό ήταν τρία γουρουνάκια και ένας κακός λύκος. Ο κακός ο λύκος αφού είχε γκρεμίσει με δυο «φου» τα σπιτάκια από τα πρώτα δυο γουρουνάκια πήγε στο σπίτι που ήταν φτιαγμένο από τούβλα... Εκεί, το τρίτο γουρουνάκι έδωσε στον κακό λύκο ένα καλό μάθημα. Έβρασε νερό στο τζάκι και περίμενε. Ο κακός λύκος προσπάθησε να μπει μέσα στο σπιτάκι από την καμινάδα αλλά έπεσε μέσα στο καυτό νερό και κάηκε η ουρά του. Τρομαγμένος και φοβισμένος εξαφανίστηκε μέσα στο δάσος...  

Τα τρία γουρουνάκια χάρηκαν που κατάφεραν να διώξουν τον κακό λύκο. Τα δυο γουρουνάκια έφτιαξαν τα σπιτάκια τους ξανά, αυτή τη φορά με τούβλα, και ζούσαν όλα μαζί ξέγνοιαστα, χωρίς τον φόβο του λύκου.   

Όμως ο λύκος δεν είχε πει την τελευταία του κουβέντα...

Όταν η ουρά του έγινε καλά από το καυτό νερό αποφάσισε να εκδικηθεί τα τρία γουρουνάκια. Όμως ήξερε ότι αν γυρνούσε πίσω δεν θα μπορούσε να γκρεμίσει τα σπιτάκια πλέον.   

Μέρα και νύχτα γυρνούσε μόνος στο δάσος ψάχνοντας να βρει έναν τρόπο για να εκδικηθεί τα γουρουνάκια. Οι μέρες περνούσαν αλλά ο κακός ο λύκος δεν ήξερε τι να κάνει, μέχρι που εκεί που περπατούσε είδε στο βάθος ένα μεγάλο και σκοτεινό κάστρο στο οποίο έμενε ένας κακός μάγος, ο Δρακουμέλ.   

Ο κακός ο λύκος αποφάσισε να ζητήσει την βοήθεια του Δρακουμέλ. Χτύπησε την πόρτα και ξαφνικά η πόρτα άνοιξε από μόνη της, μαγικά.

- «Ποιος είσαι;» ακούστηκε μια φωνή.

- «Είμαι ο Ντάνι, ο κακός ο λύκος» είπε ο λύκος.

- «Πήγαινε στο σκοτεινό δωμάτιο και περίμενε» είπε ο Δρακουμέλ.   

Ο κακός ο λύκος πήγε στο σκοτεινό δωμάτιο και περίμενε. Ξαφνικά, μια σκιά εμφανίστηκε μπροστά του και πίσω από την σκιά εμφανίστηκε ο Δρακουμέλ.

- «Ξέρω για ποιον λόγο ήρθες» είπε ο Δρακουμέλ.

- «Πώς το γνωρίζεις;» είπε ο λύκος.

- «Είμαι μάγος και ξέρω τα πάντα»

- «Θα με βοηθήσεις λοιπόν να εκδικηθώ τα γουρουνάκια;» ρώτησε ο λύκος.

- «Ακολούθησε με» είπε ο Δρακουμέλ.

Ο Δρακουμέλ πήγε τον λύκο σε ένα άλλο δωμάτιο, στο οποίο υπήρχαν κάθε λογής μαγικά πράγματα. Πήρε ένα μπουκάλι με κόκκινο, ένα με πράσινο και ένα με μπλε υγρό. Έριξε τα τρία υγρά μέσα σε ένα μεγάλο βάζο και στη συνέχεια έριξε μερικές τρίχες από μαλλιά μονόφθαλμου γίγαντα και ένα φτερό νυχτερίδας. Ξαφνικά άρχισαν να βγαίνουν καπνοί και το μείγμα έγινε καφεπρασινο. Ο Δρακουμέλ πήρε ένα γυάλινο μπουκάλι, έριξε μέσα το μαγικό φίλτρο και το έδωσε στον κακό λύκο.   

- «Τι είναι αυτό;» ρώτησε με ενθουσιασμό αλλά και ένα περίεργο φόβο ο κακός λύκος.

- «Τα αόρατα ζουζούνια» είπε ο Δρακουμέλ.

- «Τα ποια;» είπε με απορία ο λύκος .

- «Θα πλησιάσεις τα τρία γουρουνάκια χωρίς να σε δουν και θα ρίξεις λίγο από το μαγικό φίλτρο που σου έδωσα έξω από τα σπιτάκια τους. Αόρατα ζουζούνια θα απελευθερωθούν στον αέρα τα οποία θα γαργαλούν συνεχώς τα γουρουνάκια , όπου κι αν πάνε. Η ζωή τους από εδώ και στο εξής θα είναι ένα μαρτύριο και εσύ θα πάρεις την εκδίκηση που τόσο πολύ θες».
   

Ο κακός λύκος ενθουσιάστηκε από το μαγικό φίλτρο που του έφτιαξε ο Δρακουμέλ. Τον ευχαρίστησε και έφυγε. Λίγο πριν φύγει όμως, ο Δρακουμέλ έδωσε στον κακό λύκο το αντίδοτο με την εντολή να το πιει για να μην τον γαργαλήσουν και τον ίδιο τα αόρατα ζουζούνια.

Το βράδυ της ίδιας ημέρας ο κακός ο λύκος έθεσε σε εφαρμογή το σχέδιο του. Πήγε κρυφά και , αφού ήπιε το αντίδοτο, έριξε το μαγικό φίλτρο έξω από τα τρία σπιτάκια. Χιλιάδες αόρατα ζουζούνια ξεχύθηκαν στον αέρα έτοιμα να γαργαλήσουν μέχρι τελικής πτώσης όποιον βρουν μπροστά τους. Ο κακός ο λύκος έφυγε, κρύφτηκε λίγο πιο πέρα, πίσω από ένα μεγάλο δέντρο, και περίμενε...   

Την άλλη μέρα, το πρωί, τα τρία γουρουνάκια ξύπνησαν. Πρώτη σηκώθηκε από το κρεβάτι η Πέππα. Σήκωσε τα στόρια και είδε να ξεχύνεται μέσα στο σπιτάκι ο φωτεινός ήλιος.

- «Τι ωραία μέρα!» αναφώνησε, «θα βγω έξω κατευθείαν να παίξω».

Έφαγε πρωινό, ντύθηκε, βούρτσισε τα δόντια της και άνοιξε όλο χαρά την εξώπορτα.

Με το που έκανε το πρώτο βήμα ένιωσε σε όλο της το σώμα ένα ανεξήγητο γαργαλητό. Έπεσε στο χώμα και άρχισε να γελάει. Σύντομα όμως το γέλιο έγινε κλάμα καθώς το γαργαλητό γινόταν όλο και πιο έντονο και ασταμάτητο. Τρομαγμένη η Πέππα έτρεξε να ζητήσει βοήθεια από τα αδέλφια της , τον Τζορτζ και τον Τζόνι.   

Σαν άκουσαν τις φωνές της αδερφής τους ο Τζορτζ και ο Τζόνι βγήκαν έξω από τα σπιτάκια τους για να την βοηθήσουν. Όμως με το που βγήκαν, τα αόρατα ζουζούνια μπήκαν μέσα από τα ρούχα τους και άρχισαν να τους γαργαλούν με μανία.   

Τα τρία γουρουνάκια τα είχαν χαμένα , επειδή ένιωθαν κάποιος να τα γαργαλά, όμως δεν έβλεπαν κανέναν. Τρομαγμένα έκλαιγαν όλα μαζί.   

Την ίδια ώρα ο κακός ο λύκος, ο οποίος ήταν κρυμμένος, έβλεπε τα γουρουνάκια να βασανίζονται από τα αόρατα ζουζούνια και γελούσε μέσα από τα μαύρα του μουστάκια...   

Μέσα στον πανικό που βρίσκονταν τα τρία γουρουνάκια, ο Τζόνι κατάφερε για μια στιγμή να βρει λίγη ψυχραιμία.   

- «Πάμε τρέχοντας στον Σοφό κύριο Γεράκι, είναι ο μόνος που μπορεί να μας πει τι συμβαίνει» είπε και με όση αντοχή είχαν , τα τρία γουρουνάκια, έτρεξαν προς το σπίτι του κυρίου Γεράκι.   

Εξαντλημένα, έφτασαν στο σπίτι του κυρίου Γεράκι και χτύπησαν την πόρτα. Ο κύριος Γεράκης με το που βγήκε έξω ένοιωσε και αυτός ένα ανεξήγητο γαργαλητό, το οποίο δεν σταματούσε. Κατάφερε όμως να μείνει ψύχραιμος. Μπήκε μέσα και έφερε ένα μαγικό σπρέι. Γρήγορα ψέκασε με το σπρέι τον εαυτό του αλλά και τα γουρουνάκια.   

Το γαργαλητό σταμάτησε και τα γουρουνάκια χάρηκαν πολύ. Όμως η χαρά τους δεν κράτησε πολύ, καθώς το γαργαλητό ξεκίνησε πάλι.   

- «Αυτά είναι πολύ ισχυρά μάγια» αναφώνησε ο σοφός κύριος Γεράκης ψεκάζοντας και πάλι με το σπρέι.   

- «Τι συμβαίνει κύριε Γεράκη;» ρώτησε τρομαγμένη η Πέππα.

- «Κάποιος σας έκανε ισχυρά μάγια. Αόρατα ζουζούνια σας γαργαλούν και θα συνεχίσουν να σας γαργαλούν για πάντα».

- «Αόρατα ζουζούνια;;;» είπαν με μια φωνή.

- «Ποιος έχει λόγο να σας κάνει τέτοια μάγια;» ρώτησε ο κύριος Γεράκης.

- «Ο κακός ο λύκος», αναφώνησαν όλα μαζί.   

- «Και τι θα κάνουμε τώρα;» ρώτησε η Πέππα.

- «Δεν γίνεται να βάζουμε συνέχεια το σπρέι».  

- «Όντως Πέππα,  το σπρέι όπως είδες δεν έχει μόνιμο αποτέλεσμα» είπε ο σοφός κύριος Γεράκης, «θα πρέπει να μπείτε σε καραντίνα».   

- «Τι είναι καραντίνα;» ρώτησαν με απορία τα γουρουνάκια.

- «Θα μείνετε μέσα στα σπιτάκια σας για έναν μήνα και δεν θα βγείτε καθόλου έξω», είπε ο σοφός κύριος Γεράκης, «και επίσης θα βάλετε το σπρέι λίγο πριν μπείτε στο σπίτι για να μην μπουν τα αόρατα ζουζούνια μέσα».   

- «Και τι θα καταφέρουμε αν κλειστούμε στα σπίτια μας;» ρώτησαν.

- «Τα μάγια τρέφονται από το κλάμα σας. Αν δεν βρουν τρόπο να σας γαργαλήσουν τα αόρατα ζουζούνια, ίσως και να φύγουν».   

Τα γουρουνάκια ευχαρίστησαν τον κύριο Γεράκι, πήραν ένα μπουκάλι με μαγικό σπρέι και γύρισαν πίσω.   

Αποφάσισαν να περάσουν τον ένα μήνα καραντίνας παρέα και συμφώνησαν να μείνουν στο σπίτι του Τζορτζ. Λίγο πριν μπουν στο σπίτι έριξαν πάνω τους το ειδικό σπρέι.   

Σύντομα άρχισαν να βαριούνται. Ήταν η πρώτη φορά που έμεναν μαζί μετά από πολλά χρόνια και τους ήταν πολύ δύσκολο να συμβιώσουν. Κοιτούσαν έξω τον ηλιόλουστο καιρό και ήθελαν να βγουν να παίξουν. Όμως έξω καραδοκούσαν τα αόρατα ζουζούνια...

Μετά από κάποιες μέρες όμως άρχισαν να περνούν πολύ όμορφα μέσα στο σπιτάκι τους. Άρχισαν να κάνουν πράγματα που δεν έκαναν πριν. Έπαιζαν επιτραπέζια, έβλεπαν ταινίες, διάβαζαν παραμύθια και γενικά περνούσαν όμορφα...   

Την 14η μέρα όμως η Πέππα ένιωσε μια θλίψη να την κατακλύζει από την συνεχόμενη παραμονή στο σπίτι.   

- «Πάμε έξω, έχουν περάσει τόσες μέρες, θα έχουν φύγει αυτά τα ζουζούνια σίγουρα, πάμε να παίξουμε», είπε η Πέππα.

- «Όχι Πέππα, κάνε υπομονή, ο κύριος Γεράκης είπε να περιμένουμε έναν μήνα», είπαν ο Τζορτζ και ο Τζόνι.

- «Εγώ θα βγω», είπε η Πέππα και άνοιξε την εξώπορτα.

Αμέσως, τα αόρατα ζουζούνια έπεσαν πάνω της και άρχισαν να την γαργαλούν με μανία. Η Πέππα έκλαιγε και ζητούσε βοήθεια. Στη συνέχεια ο Τζόνι άνοιξε την πόρτα και με όσο υγρό είχε μείνει από το σπρέι του κυρίου Γεράκι απελευθέρωσε την Πέππα από τα αόρατα ζουζούνια.   

- «Τι έκανες Πέππα, τι έκανες;» της είπε ο Τζορτζ. «Τώρα πρέπει να μείνουμε όχι 15 μέρες ακόμη αλλά έναν μήνα σε καραντίνα, επειδή σε γαργάλησαν και πήραν δύναμη».   

Η Πέππα ζήτησε συγγνώμη για την συμπεριφορά της και μετάνιωσε πολύ..   

Τις υπόλοιπες μέρες τα τρία γουρουνάκια περνούσαν όμορφα τον χρόνο τους κλεισμένα μέσα στο σπίτι, μέχρι που μετά από πάρα πολλές μέρες ήρθε το τέλος της καραντίνας!   

Τα τρία γουρουνάκια κοιτάχτηκαν και με δισταγμό άνοιξαν σιγά σιγά την εξώπορτα. Με έκπληξη διαπίστωσαν ότι δεν ένιωσαν κανένα γαργαλητό πάνω τους..   

- «Γιούπι, γιούπι έφυγαν τα αόρατα ζουζούνια», φώναξαν με ενθουσιασμό. «Πάμε να ευχαριστήσουμε τον σοφό κύριο Γεράκι».

Μετά από λίγη ώρα έφτασαν στο σπίτι του κυρίου Γεράκι και τον ευχαρίστησαν για την σοφή συμβουλή του να μπουν σε καραντίνα.   

- «Κύριε Γεράκι να κάνω μια ερώτηση», είπε η Πέππα   

- «Πες μου Πέππα», είπε ο κύριος Γεράκης.

- «Πώς εξαφανίστηκαν αυτά τα αόρατα ζουζούνια;»   

- «Είναι απλό Πέππα», είπε ο Κύριος Γεράκης. «Τα μάγια , ακόμη και τα πιο ισχυρά, διατηρούνται μόνο όταν βρουν άτομα για να δράσουν. Αν δεν βρουν, αντέχουν έναν μήνα και μετά φεύγουν. Τα αόρατα ζουζούνια ήταν έτοιμα να σας γαργαλήσουν και περίμεναν την στιγμή που κάποιος από εσάς θα έκανε το λάθος να ανοίξει την εξώπορτα». (Η Πέππα κατέβασε από ντροπή την μουσούδα τής!) «Εσείς αντέξατε την καραντίνα και αναγκάσατε τα αόρατα ζουζούνια να φύγουν για πάντα. Μπράβο σας!»   

Τα τρία γουρουνάκια ευχαρίστησαν και πάλι τον σοφό κύριο Γεράκι και γύρισαν χαρούμενα στα σπιτάκια τους, χωρίς να φοβούνται μήπως τα γαργαλήσουν τα αόρατα ζουζούνια.

Ο λύκος είδε τα γουρουνάκια να περπατούν ανέμελα και νευρίασε πολύ που για ακόμη μια φορά τα γουρουνάκια τον νίκησαν! Γύρισε πίσω στην φωλιά του και άρχισε ξανά να σκαρφίζεται ιδέες για να τα εκδικηθεί..   

Τα τρία γουρουνάκια έζησαν καλά και εμείς καλύτερα...



Μια φορά παλιά έναν καιρό ήταν ένα παλικάρι που αποφάσισε να παντρευτεί και να νοικοκυρευτεί. Κάθισε με τη μάνα του λοιπόν, και σκέφτηκαν όλες τις κοπέλες του χωριού και των περιχώρων, για να βρουν ποια από όλες άρμοζε στον κανακάρη.  

Τις παλιές εποχές οι γαμπροί ήσαν περιζήτητοι και για να καταλήξει ένα συνοικέσιο, εξαρτιόταν κατά μέγα μέρος από την προίκα που θα είχε η νύφη.  

Η προίκα ήταν ένας θεσμός, ένα έθιμο κατά το οποίο η οικογένεια παραχωρούσε περιουσία στη νύφη που θα παντρευόταν, και προϋπήρχε από τα αρχαία χρόνια. Ήταν ένα έγγραφο γάμου ενυπόγραφο που ονομαζόταν προικοσύμφωνο και σε αυτό αναγραφόταν η προίκα της νύφης.  

Οι γονείς προσπαθούσαν από τα μικρά χρόνια κάθε κόρης μέχρι να την λογιάσουν, να της ετοιμάσουν την προίκα ώστε πόσο μεγάλη θα ήταν, να βρουν τον ανάλογο γαμπρό. Η προίκα αποτελείτο από χωράφια, σπίτια, χρήματα, ζώα, δένδρα, πηγάδια, χρυσαφικά και ασημικά.  

 -Μάνα, της λέει το παλικάρι, η γειτονοπούλα μας είναι όμορφη και την αγαπώ πολύ, θα ήθελα να την ζητήσουμε.  

 -Όχι γιέ μου, αυτή είναι φτωχή, δεν έχει στον ήλιο μοίρα. Μπορεί να την αγαπάς, αλλά με την αγάπη μόνο, το στομάχι δεν γεμίζει. Αλλά αντιθέτως στο διπλανό χωριό ζει μια κοπέλα από μεγάλο σόι και διαθέτει μεγάλη προίκα. Έχει πολλά χωράφια και μισταρκούς που τα δουλεύουν, και αν εσύ την πάρεις, θα γίνεις άρχοντας. Είσαι πολύ όμορφος και δουλευταράς, και είμαι σίγουρη πως ο πατέρας της με χαρά θα σε ήθελε για γαμπρό του.  

Στο νέο άρεσαν τα λόγια της μάνας του, και σκέφτηκε πως με τόσα πλούτη, ίσως εύκολα θα ξεχνούσε την αγάπη που είχε για τη γειτονοπούλα του. Είπε στη μάνα του πως δεν έχει αντίρρηση να την δει, και μετά να αποφασίσει.  

Όταν όμως την αντίκρισε, ένας κόμπος έδεσε την καρδιά του καθώς ήταν κακάσχημη, κοντή και με καμπούρα. Αποφάσισε πως δεν την ήθελε, αλλά η μάνα του με λόγια προσπάθησε να τον πείσει πως αξία περισσότερη από την ομορφιά είχαν τα χρήματα. Του είπε πολλά, του τα έλεγε κάθε μέρα, και προσπαθούσε να τον πείσει.  

Το παλικάρι έπεσε σε σκέψεις. Από τη μια σκεφτόταν την αγάπη που είχε στην καρδιά και την μιζέρια της φτώχειας την οποία θα διαβιούσε ένεκα αυτής, από την άλλη σκεφτόταν τα πολλά πλούτη και την κοινωνική θέση που θα αποκτούσε. Έπεσε σε μεγάλο δίλημμα. Δεν μπορούσε να αποφασίσει και ζητούσε χρόνο να σκεφτεί καλά, διότι αφορούσε τον υπόλοιπο βίο της ζωής του, εξηγούσε στη μάνα του. Αν παντρευόταν την όμορφη θα ζούσε στις αγκάλες της πελάγη ευτυχίας αλλά μια φτωχή ζωή, αν παντρευόταν την άσχημη θα ήταν δυστυχισμένος από αγάπη, αλλά μεγάλος άρχοντας και με πλούσια ζωή.  

Οι μέρες περνούσαν και το παλικάρι δεν μπορούσε να αποφασίσει γιατί το δίλημμα ήταν μεγάλο, καθώς επιθυμούσε να έχει και την όμορφη κόρη, αλλά και τα μεγάλα πλούτη.  

 Οι μέρες έγιναν μήνες, έγιναν χρόνια, απόφαση όμως δεν μπορούσε να πάρει. Στο τέλος οι νύφες παντρεύτηκαν άλλους, και αυτός απόμεινε ανύπαντρος και μαγκούφης. Έχασε τα αυγά, έχασε και τα καλάθια. 



Πίσω απ’ το ιερό στο ολόλευκο εκκλησάκι της Αγια Μαρίνας στην Αμοργό, ένας πεύκος και ένα κυπαρίσσι. Φουντωτό φουντωτό με στιβαρό κορμό το ένα, ψηλόλιγνο με αρχοντική ομορφιά το άλλο. Από τη στιγμή που φύτρωσαν, φύτρωσε και η αγάπη του ενός για το άλλο.

Κάθε μέρα που περνούσε ο πεύκος άπλωνε όλο και πιο πολύ τα κλαδιά του για ν’ αγκαλιάσει το λυγερό κορμί του κυπαρισσιού.

Για δες. Σε λίγο θα ενωθούν, είπε μια μέρα ένα νεαρό κορίτσι στον φίλο της την ώρα που κάθονταν στο προαύλιο της εκκλησίας.

Σιγά μη φιληθούν κιόλας, απάντησε με ειρωνεία το αγόρι.

Ο έρωτας δεν είναι μόνο για τους ανθρώπους, είπε και απομακρύνθηκε από κοντά του εκείνη.

Ένα αεράκι φύσηξε λυγίζοντας τα δέντρα ελαφρά, σαν να συμφωνούσαν με την κοπέλα.

Ο καιρός περνούσε. Ο πεύκος άπλωνε τα κλαδιά του όλο και πιο πολύ μα ακόμα ν’ αγκαλιάσει το κυπαρίσσι. Είχε σχεδόν γείρει όλος προς το μέρος του. Η κοπέλα πήγαινε συχνά εκεί, μόνη πια, και καθόταν στο ίδιο σημείο περιμένοντας την ένωση αυτή.

Η ανυδρία που ακολούθησε έφερε μεγάλη ξηρασία στο νησί. Τα πρώτα σημάδια άρχισαν να φαίνονται και στα δυο δέντρα. Οι κορμοί τους άρχισαν ν ‘ αφυδατώνονται ενώ το ζωηρό πράσινο χρώμα τους άρχισε να γίνεται κίτρινο σε πολλά σημεία. Ο πεύκος ένιωθε πως αν τέντωνε λίγο ακόμα τα κλαδιά του θα έσπαγαν.

Οι περαστικοί σχολίαζαν το γεγονός μα κανένας δε νοιαζόταν πραγματικά για τα δυο δέντρα. Μόνο εκείνο το κορίτσι. Άρχισε να πηγαίνει καθημερινά και να τα ποτίζει, παίρνοντας νερό από τη βρύση της εκκλησίας. Κάθε φορά που το νερό έφτανε στις ρίζες των δέντρων αυτά ξαναγεννιόνταν. Το χρώμα τους ζωήρεψε και πάλι και τα κλαδιά τους δυνάμωσαν.

Να ‘ναι καλά το κορίτσι, ψιθύρισε ένα πρωινό ο πεύκος καταφέρνοντας επιτέλους να αγκαλιάσει το κυπαρίσσι.

Η κοπέλα δεν μπορούσε να πιστέψει στα μάτια της, σαν αντίκρισε το θέαμα. Τέντωσε τα δυο της χέρια προσπαθώντας να κλείσει μέσα τους, τους κορμούς των δυο δέντρων. Δάκρυα χαράς ασυγκράτητα πλημμύρισαν τα μάτια της. Καθώς φύσηξε το αεράκι, τα μαλλιά της γέμισαν πευκοβελόνες και ένα «ευχαριστώ» χάιδεψε τα αφτιά της.




Μια φορά και έναν καιρό, πριν από πολλά χρόνια ζούσε ένας πολύ γκρινιάρης αυτοκράτορας που όλη τη μέρα ασχολούνταν με το ντύσιμό του. Τόσο πολύ του άρεσε να ντύνεται με ωραία ρούχα, που έδινε όλα τα χρήματα του βασιλείου του για να αγοράζει καινούρια και να είναι ντυμένος στην εντέλεια.

Αυτός ο αυτοκράτορας δεν νοιαζόταν για τίποτε. Δεν φρόντιζε να έχουν να φάνε οι πολίτες του, ούτε οι στρατιώτες του. Δεν νοιαζόταν καθόλου για το θέατρο, και δεν του άρεσε να πηγαίνει βόλτα στο δάσος, παρά μόνο να επιδεικνύει τα καινούρια του ρούχα. Είχε μάλιστα μια καινούρια ενδυμασία για κάθε ώρα της ημέρας. Και όπως λένε για άλλους βασιλιάδες όταν έχουν δουλειά στην αίθουσα των συσκέψεων, για αυτόν τον αυτοκράτορα έλεγαν συνέχεια: «Ο αυτοκράτορας βρίσκεται στο βεστιάριο!». Και κάθε μέρα ζητούσε από τους ράφτες του να του ράβουν καινούρια ρούχα για να εντυπωσιάζει τους πολίτες. Ώσπου μια μέρα, οι ράφτες του δεν μπορούσαν να σκεφτούν νέα σχέδια. Τότε ο αυτοκράτορας θύμωσε πολύ και άρχισε να φωνάζει

– Είστε τρελοί; Δε μπορώ να φοράω κάθε μέρα τα ίδια ρούχα!

Μετά, έκανε διάγγελμα σε όλο το βασίλειο υποσχόμενος πως θα έδινε πολλά πλούτη σε όποιον του έφτιαχνε τα πιο πρωτότυπα ρούχα. Όλοι οι ράφτες έβαλαν τα δυνατά τους για να ράψουν ωραία ρούχα, αλλά ο γκρινιάρης αυτοκράτορας τους έδιωχνε, γιατί τα έβρισκε πολύ συνηθισμένα!

Στην μεγάλη πόλη του βασιλείου, υπήρχε πάντοτε πολύ κίνηση και κάθε μέρα έρχονταν πολλοί ξένοι και έμποροι. Κάποια μέρα ήρθαν και δύο απατεώνες, που άκουσαν για την υπόσχεση του αυτοκράτορα, και αμέσως παρουσιάστηκαν μπροστά του λέγοντας ότι είναι διάσημοι ράφτες. Του είπαν πως είχαν ταξιδέψει από την Περσία για να ικανοποιήσουν την επιθυμία του για ρούχα. Έλεγαν ότι φτιάχνουν ρούχα από ένα πολύ σπάνιο ύφασμα, που είναι το ομορφότερο του κόσμου! Τόσο όμορφο που λίγοι άνθρωποι μπορούν να φανταστούν τα σχέδια και τα χρώματα του. Γι'αυτό το λόγο, του είπαν, τα ρούχα από αυτό το ύφασμα μπορούν να τα δούν μόνο έξυπνοι άνθρωποι. Δηλαδή είναι αόρατα για οποιονδήποτε δεν ήταν ικανός για το αξίωμά του ή ήταν τελείως χαζός.

Όταν το άκουσε αυτό ο αυτοκράτορας ενθουσιάστηκε.

«Ωραία ρούχα θα είναι αυτά», σκέφτηκε. «Αν τα αποκτούσα, θα μπορούσα να καταλάβω ποιοι από τους υπουργούς μου δεν είναι άξιοι και να ξεχωρίζω τους έξυπνους από τους χαζούς! Αυτό το υλικό θα πρέπει να χρησιμοποιηθεί αμέσως τώρα για τα καινούρια μου ρούχα!»

Έτσι έδωσε χρήματα στους δύο απατεώνες για να αρχίσουν την δουλειά τους χωρίς άλλες καθυστερήσεις.

Οι υποτιθέμενοι ράφτες έστησαν δύο μεγάλους αργαλειούς και προσποιούνταν ότι εργάζονταν νυχθημερόν.

Ο αργαλειός ήταν ένα εργαλείο με το οποίο οι παλιοί ύφαιναν υφάσματαΟ αργαλειός ήταν ένα εργαλείο με το οποίο οι παλιοί ύφαιναν υφάσματα

Στην πραγματικότητα βέβαια δεν έραβαν απολύτως τίποτα. Παρόλα αυτά ζητούσαν από τον αυτοκράτορα και έπαιρναν το καλύτερο μετάξι και το λαμπρότερο χρυσάφι, δήθεν για να στολίσουν τα ρούχα του. Αυτά τα πλούτη τα έκρυβαν αμέσως σε ένα μυστικό μέρος, ενώ συνέχιζαν να δουλεύουν στους άδειους αργαλειούς τους ως αργά το βράδυ.

«Θα πάω να δω πόσο έχουν προχωρήσει αυτοί οι ράφτες με τα νέα μου ρούχα!» είπε ο αυτοκράτορας, αλλά τότε θυμήθηκε ότι όποιος είναι χαζός ή ακατάλληλος για το αξίωμά του δεν μπορούσε να δει το απίθανο υλικό τους!

Δεν πίστευε βέβαια ότι ο ίδιος θα είχε τέτοιο πρόβλημα, γιατί νόμιζε ότι ήταν πολύ ικανός αυτοκράτορας. Για καλό και για κακό, όμως, σκέφτηκε να στείλει κάποιον άλλο για να δει τι γίνεται. Όλοι οι άνθρωποι στην πόλη ήξεραν για το πόσο μεγάλη ήταν η δύναμη του υλικού και όλοι ήταν περίεργοι να δουν πόσο χαζοί ή ανάξιοι ήταν οι γείτονές τους.

«Θα στείλω τον τίμιο γέρο-υπουργό μου στους ράφτες» σκέφτηκε ο αυτοκράτορας. «Αυτός θα μπορέσει να αξιολογήσει καλύτερα από τον καθένα πως προχωράνε οι ράφτες με τα καινούρια μου ρούχα, γιατί και έξυπνος είναι και το αξίωμα του το γνωρίζει καλύτερα από οποιονδήποτε άλλο!»

Έτσι πήγε ο καλός γερο-υπουργός στην αίθουσα όπου ήταν οι δύο απατεώνες ράφτες και έκαναν ότι δούλευαν στους άδειους αργαλειούς.

«Ο θεός να με φυλάει! Δεν βλέπω τίποτα, κανένα ύφασμα!» είπε μέσα του ο γέρος γουρλώνοντας τα μάτια του. Όμως δεν αποκάλυψε σε κανέναν την σκέψη του.

Οι δύο απατεώνες τον παρακάλεσαν να πλησιάσει στον αργαλειό για να τους πει αν του άρεσε το σχέδιο στο ύφασμα. Μάλιστα, του έδειχναν τον άδειο αργαλειό και έλεγαν και ξανάλεγαν  πόσο όμορφα ήταν τα χρώματα!

Ο καημένος ο γερο-υπουργός, συνέχισε να ανοίγει τα μάτια του όσο μπορούσε, αλλά δεν έβλεπε κάτι πάνω στον αργαλειό γιατί στην πραγματικότητα δεν υπήρχε τίποτε να δει!

«Κύριε ελέησε με» σκέφτηκε πάλι ο υπουργός. «Μήπως είμαι χαζός; Μια ζωή πίστευα ότι είμαι έξυπνος. Προς Θεού κανείς δεν πρέπει να το μάθει! Μήπως είμαι ακατάλληλος κι εγώ για το αξίωμα μου; Δεν πρέπει σε καμία περίπτωση να πω ότι δεν μπορώ να δω το ύφασμα!»

«Δεν έχετε να πείτε τίποτα;» τον ρώτησε γελώντας ο ένας από τους απατεώνες.

«Μα βέβαια είναι πολύ χαριτωμένο, πολύ όμορφο» απάντησε γρήγορα ο γερο-υπουργός κοιτώντας μέσα από τα γυαλιά του. «Ωραίο σχέδιο και όμορφα χρώματα! Ναι, ναι, θα πάω αμέσως να πω στον αυτοκράτορα πόσο πολύ μου αρέσει!»

«Μπράβο, πολύ χαιρόμαστε που σας αρέσει!» απάντησαν οι απατεώνες ράφτες και βάλθηκαν πάλι να του εξηγούν τα υποτιθέμενα σχέδια στο ύφασμα και να του απαριθμούν τα χρώματα, που υποτίθεται ότι είχαν τα ρούχα που ετοίμαζαν για τον αυτοκράτορα...

Μην μπορώντας να κάνει αλλιώς, ο γερο-υπουργός έδινε προσοχή στην περιγραφή των απατεώνων, ώστε να πει ακριβώς τα ίδια όταν θα επέστρεφε στον αυτοκράτορα. Έτσι και έγινε!

Τον επόμενο καιρό, οι απατεώνες αποθρασύνθηκαν τελείως. Απαιτούσαν συνεχώς περισσότερα χρήματα, περισσότερο μετάξι και περισσότερο χρυσάφι. Και όλα τα πλούτη τα κρατούσαν για τον εαυτό τους, ενώ συνέχιζαν να προσποιούνται ότι δουλεύουν στους άδειους αργαλειούς.

Μετά από λίγο, ο ανυπόμονος αυτοκράτορας έστειλε και άλλον έμπιστο του, έναν αξιωματικό της φρουράς, για να δει πότε θα είναι έτοιμα τα καινούρια ρούχα του. Ο αξιωματικός όμως έπαθε ό,τι και ο γερο-υπουργός. Κοίτουσε και ξανακοιτούσε αλλά αφού δεν υπήρχε τίποτε στον αργαλειο δεν μπορούσε να δει και τίποτε...

«Δεν είναι καταπληκτικό το υλικό μας; Δεν βγαίνει τέλειο το ύφασμα;» ρωτούσαν οι απατεώνες δείχνοντας και εξηγώντας του τα φανταχτερά σχέδια και τα χρώματα στο ύφασμα, το οποίο όμως δεν υπήρχε.

«Χαζός δεν είμαι» σκέφτηκε ο αξιωματικός. «Από ότι φαίνεται όμως δεν είμαι ικανός για το αξίωμα που έχω! Περίεργο βέβαια, γιατί νόμιζα ότι κάνω καλά τη δουλειά μου, αλλά κανείς δεν πρέπει να το καταλάβει!»

Έτσι, άρχισε και αυτός να επαινεί το δήθεν υλικό και τα υφάσματα για τα όμορφα χρώματα και τα υπέροχα σχέδια, παρόλο που δεν έβλεπε τίποτα.

«Ναι είναι όλα υπέροχα, δεν θα το πιστεύετε!» είπε στον αυτοκράτορα όταν επέστρεψε στο παλάτι.

Όλοι οι άνθρωποι στην πόλη μιλούσαν πια για το καταπληκτικό υλικό των απατεώνων. Τότε ο αυτοκράτορας άρχισε να ανυπομονεί. Ήθελε να δει και ο ίδιος αυτά τα τόσο όμορφα ρούχα όσο ήταν ακόμη στον αργαλειό. Πήρε λοιπόν μαζί του όλους τους αυλικούς και πήγε στους δύο πονηρούς απατεώνες. Μεταξύ των αυλικών ήταν και οι δύο απεσταλμένοι που είχαν ήδη επισκεφτεί την αίθουσα με τους αργαλειούς. Οι απατεώνες έκαναν ότι έπλεκαν με όλες τους τις δυνάμεις, αλλά οι αργαλειοί ήταν άδειοι, χωρίς νήματα και κλωστές.

«Δεν είναι καταπληκτικό, μεγαλειότατε αυτοκράτορα μας;» ρώτησαν τότε οι δύο απεσταλμένοι που είχαν ξαναπάει στην αίθουσα.  «Θα ήθελε μήπως η μεγαλειότητα σας να να δει από κοντά αυτά τα υπέροχα σχέδια με τα φανταχτερά χρώματα;» του έλεγαν και έδειχναν πάνω στον άδειο αργαλειό καθώς πίστευαν ότι ο αυτοκράτορας θα μπορούσε να δει το υλικό.

Ο αυτοκράτορας κοιτούσε αλλά δεν έβλεπε τίποτεΟ αυτοκράτορας κοιτούσε αλλά δεν έβλεπε τίποτε

«Αμάν!» σκέφτηκε ο αυτοκράτορας «δεν βλέπω τίποτα! Μήπως είμαι χαζός; Μήπως δεν είμαι κατάλληλος για αυτοκράτορας; Αυτό είναι ό,τι χειρότερο θα μπορούσε να μου συμβεί!»

«Πραγματικά είναι πολύ όμορφα όλα» απάντησε γρήγορα-γρήγορα. «Είναι της απόλυτής μου αρεσκείας!» είπε και έγνεψε συγκαταβατικά κοιτάζοντας τον άδειο αργαλειό καθώς δεν ήθελε να πει ότι δεν βλέπει τίποτα.

Και όλη του η ακολουθία όμως κοιτούσε και ξανακοιτούσε αλλά κανείς δεν μπορούσε να δει τίποτα.

Τελικά από το φόβο τους, όλοι έλεγαν τα ίδια με τον αυτοκράτορα: «Πραγματικά είναι πολύ όμορφα τα ρούχα σας μεγαλειότατε» και συμβούλευαν τον αυτοκράτορα να φορέσει για πρώτη φορά αυτά τα πανέμορφα ρούχα στη μεγάλη γιορτή που θα γινόταν σε λίγες μέρες.

«Είναι καταπληκτικό, πανέμορφο, εξαίσιο, απίθανο, υπέροχο!» έλεγε ο ένας στον άλλο και όλοι έδειχναν να χαίρονται για τα ανύπαρκτα ρούχα του αυτοκράτορά τους.

Ο αυτοκράτορας συμφώνησε να φορέσει τα ρούχα στη γιορτή. Έδωσε σε κάθε απατεώνα από έναν σταυρό του Ιππότη και τους απένειμε τον τίτλο του επίσημου ράφτη της αυλής.

Όλη την νύχτα πριν την μεγάλη γιορτή, οι απατεώνες ήταν ξύπνιοι και είχαν και δεκαέξι κεριά αναμμένα για να δείχνουν ότι δουλεύουν πυρετωδώς.

Ο κόσμος έβλεπε πόσο πολύ εργάζονταν αυτοί οι δύο για να έχουν στην εντέλεια τα καινούρια ρούχα του αυτοκράτορα για την επόμενη μέρα.

Οι απατεώνες ράφτες έκαναν πως έπαιρναν τα υφάσματα από τους αργαλειούς, τα έκοβαν στον αέρα με μεγάλα ψαλίδια και τα έραβαν με βελόνες που δεν είχαν κλωστή. Στο τέλος, είπαν δήθεν κουρασμένοι: «Ορίστε, τα καινούρια ρούχα του αυτοκράτορα είναι έτοιμα!»

Τη μέρα της γιορτής, ο ίδιος ο αυτοκράτορας πήγε μαζί με τους αυλικούς του για να παραλάβουν τα ενδύματα.

Οι δύο απατεώνες σήκωσαν το ένα χέρι τους στον αέρα σα να κρατούσαν κάτι και είπαν:

«Δείτε αυτό είναι το όμορφο παντελόνι, αυτό το πουκάμισο και αυτό το πανωφόρι! Και τι ωραία μπέρτα! Είναι τόσο ελαφριά τα ρούχα, σαν τον ιστό της αράχνης, που θα πίστευε κανείς ότι δεν φοράει τίποτε στο σώμα του, αλλά αυτή είναι και η ομορφιά του!»

«Ναι, ναι!» απάντησαν όλοι οι υπάλληλοι, φοβισμένοι σαν ποντίκια που δεν έβλεπαν όμως κανένα ρούχο αφού δεν υπήρχε τίποτα.

«Θα ήθελε η μεγαλειότητα σας να βγάλει τα ρούχα της;», ρώτησαν οι απατεώνες. «Τότε θα μπορέσουμε να σας φορέσουμε τα καινούρια εδώ μπροστά στον καθρέφτη!»

Έτσι ο αυτοκράτορας έβγαλε τα ρούχα του, και οι απατεώνες έκαναν ότι του έβαζαν το ένα μετά το άλλο τα ρούχα που υποτίθεται ότι είχαν ράψει.

Ο αυτοκράτορας γυρνούσε μπροστά στον καθρέφτη και έβλεπε τον εαυτό του.

«Τι όμορφα ρούχα και πόσο ωραία που είναι πάνω σας» έλεγαν όλοι οι παρατρεχάμενοι με μια φωνή, «και τι ωραία σχέδια, μία εξαιρετική φορεσιά για τη μεγαλειότητά σας!»

«Έξω σας περιμένει η ακολουθία που θα σας συνοδέψει στην γιορτή» ανακοίνωσε ο τελετάρχης του βασιλείου.

«Κοιτάξτε είμαι σχεδόν έτοιμος» είπε ο αυτοκράτορας. «Δεν μου πάει μια χαρά;» ρώτησε κοιτάζοντας για μια ακόμη φορά τον καθρέφτη καθώς προσποιούνταν ότι παρατηρούσε τα ρούχα του, παρότι ήταν γυμνός!

Οι αυλικοί που είχαν την αρμοδιότητα σηκώνουν την μακριά μπέρτα του αυτοκράτορα, έπιασαν με τα χέρια το πάτωμα και προσποιήθηκαν ότι σήκωσαν και κουβαλούσαν την μπέρτα του. Δεν τολμούσαν ούτε καν να αφήσουν να εννοηθεί ότι δεν έβλεπαν τίποτε.

Έτσι προχωρούσε ο αυτοκράτορας με την ακολουθία του μέσα στο πλήθος.

Ο αυτοκράτορας προχωρά στο δρόμο νομίζοντας ότι φορά τα καινούρια ρούχα τουΟ αυτοκράτορας προχωρά στο δρόμο νομίζοντας ότι φορά τα καινούρια ρούχα του

Από πάνω του ένας βελούδινος ουρανός που τον κουβαλούσαν τέσσερα άτομα και ξοπίσω του οι βαστάζοι που υποτίθεται ότι σήκωναν την μπέρτα.

Όλοι οι άνθρωποι που βρισκόταν στον δρόμο, ή κοιτούσαν από τα παράθυρα έλεγαν:

«Πόσο όμορφα ρούχα φοράει ο αυτοκράτορας. Τι φανταχτερή μπέρτα. Πόσο όμορφα που συνδυάζονται μεταξύ τους!»

Κανείς δεν ήθελε να παραδεχτεί ότι δεν έβλεπε τίποτα, καθώς τότε θα σήμαινε ότι ήταν ανίκανος ή εντελώς χαζός!

Έτσι για πρώτη φορά τα ρούχα του αυτοκράτορα άρεσαν σε όλους, παρότι ήταν ψέματα!



Γεια σας παιδιά! Είμαι ο Βίκτωρ και θέλω πολύ να μοιραστώ μαζί σας μια ιστορία! Είμαι 7 χρόνων και φέτος ξεκίνησα τη Δευτέρα Δημοτικού! Δύσκολη τάξη! Έχω μια μαμά που τη λένε Ντόνα, έναν μπαμπά, τον Έρικ και δύο αδέρφια, τον Τόνυ που είναι 11 χρονών και πηγαίνει στην Έκτη Δημοτικού και τη Λίλη που είναι 3 χρόνων και δεν πηγαίνει ακόμα σχολείο –η τυχερή!- Α! Έχω και μία γιαγιά, την Άλις και σήμερα, νομίζω, ότι θα μπορέσω να σας πω με σιγουριά πόσο χρονών είναι! Έχει τα γενέθλιά της σήμερα και το απόγευμα θα κόψουμε την τούρτα! Ξέρετε, μέχρι πέρσι δεν ήξερα πόσο χρονών είναι η γιαγιά μου γιατί όσες φορές τη ρώτησα δεν θυμόταν να μου πει και όσες φορές προσπάθησα να το καταλάβω μετρώντας τα κεράκια πάνω στην τούρτα δεν τα κατάφερνα, γιατί είναι τοοοοοσα πολλά που δεν προλάβαινα να τα μετρήσω όλα! Σήμερα όμως θα τα καταφέρω ,ξέρετε γιατί; Γιατί ΕΜΑΘΑ ΕΠΙΤΕΛΟΥΣ ΠΟΛΛΑΠΛΑΣΙΑΣΜΟ! Ει, μη γελάτε, δεν ήταν καθόλου εύκολο να το καταφέρω! Ώρα να σας διηγηθώ τώρα πώς τα κατάφερα, αν θέλετε, τι λέτε;

Λοιπόν, ας τα πάρουμε τα πράγματα από την αρχή. Η μαμά και ο μπαμπάς έχουν ένα μαγαζί με ρούχα λίγο πιο μακριά από το σπίτι μας κι έτσι λείπουν κάποιες ώρες απότο σπίτι. Η Λίλη, μένει στο σπίτι με τη γιαγιά και εγώ και ο Τόνυ πηγαίνουμε στο δημοτικό σχολείο της γειτονιάς μας. Δεν είναι καθόλου εύκολο το να είσαι μαθητής, ξέρετε. Πρέπει από νωρίς το πρωί να είσαι στο σχολείο και να μείνεις εκεί μέχρι αργά το απόγευμα και όλες αυτές τις ώρες γράφεις, διαβάζεις, ακούς τη δασκάλα να σου μαθαίνει πολλά καινούρια πράγματα κάθε μέρα! Ουφ, και μόνο που τα θυμάμαι κουράζομαι.

Και σαν να μην φτάνουν όλα αυτά, μας βάζουν και για το σπίτι μαθήματα! Κάθε απόγευμα, ο Τόνυ κι εγώ, κλεινόμαστε στα δωμάτιά μας και προετοιμαζόμαστε γιατην επόμενη μέρα. Αντιγραφή, ανάγνωση, ορθογραφία, γραμματική, συντακτικό, ιστορία… και το χειρότερο όλων…Μαθηματικά! Συγκεκριμένα, πολλαπλασιασμό! Δεν μπορώ να τον μάθω. Δεν μπορούσα βασικά. Όσο κι αν έκλαιγα πάνω από το βιβλίο.

- «Δεν προσπαθείς, Βίκτωρ!» μου έλεγε η μαμά κάθε φορά που με έβλεπε να κλαίω επειδή πάλι δεν μπόρεσα να μάθω τον πολλαπλασιασμό.

- «Προσπαθώ, μαμά! Προσπαθώ αλλά δεν μπορώ να το μάθω! Ό,τι κι αν κάνω δεν θα μπορέσω να το μάθω ποτέ!» της απαντούσα και έκλαιγα πιο πολύ.

Η μαμά τότε με αγκάλιαζε και συνέχιζε να λέει τα δικά της:

- «Αγοράκι μου, φυσικά και μπορείς να το μάθεις! Και τον πολλαπλασιασμό, και ό,τι άλλο θέλεις. Αρκεί να το θες πραγματικά. Πρέπει να καταλάβεις, τώρα που μεγάλωσες, πως οι άνθρωποι μπορούν να καταφέρουν τα πάντα, αρκεί να προσπαθήσουν για αυτά που θέλουν!»

Με θύμωνε πολύ που έλεγε ότι δεν προσπαθώ και ότι δεν θέλω να το μάθω. Λες κι εμένα μου άρεσε που όλοι οι συμμαθητές μου ήξεραν απ’ έξω κι ανακατωτά όλους τουςπολλαπλασιασμούς από το 1 μέχρι το 12 κι εγώ δεν ήξερα καλά καλά από το 1 μέχρι το 2!

Σήμερα που σας τα διηγούμαι όλα αυτά έχει περάσει μια ολόκληρη εβδομάδα από την τελευταία φορά που παραπονέθηκα πως δεν μπορώ να μάθω τον πολλαπλασιασμό.Πλέον, μπορώ να πω ότι τον ξέρω και μάλιστα αρκετά καλά! Και ξέρετε ποιος με βοήθησε πάνω σε αυτό; Η μικρή μου αδερφή η Λίλη! Ναι, ναι! Η Λίλη και η γιαγιά μου! Ακούστε πώς το κατάφεραν...

Την προηγούμενη εβδομάδα ήμουν –όπωςπάντα- στο σχολείο. Είχε έρθει εκείνη η δύσκολη ώρα, η ώρα των Μαθηματικών. Η κυρία για ακόμη μία φορά εξέταζε τον πολλαπλασιασμό. Εγώ ήμουν τυχερός και δεν με είχε ρωτήσει ποτέ! Εκείνη τη μέρα όμως, μάλλον η τύχη μου με εγκατέλειψε γιατί η κυρία ρώτησε πρώτο απ’ όλους ποιον λέτε; ΕΜΕΝΑ!

- «Πόσο κάνει 8 φορές το 6 να μας απαντήσει… ο Βίκτωρ!»

Πάγωσε το αίμα μου μόλις άκουσα την κυρία να λέει το όνομά μου!

«Τι να απαντήσω τώρα; Αφού δεν ξέρω τίποτα! Να πω ένα νούμερο στην τύχη; Ρεζίλι θα γίνω». Αυτές οισκέψεις τριγύριζαν στο μυαλό μου. Πρέπει να είχα γίνει κατακόκκινος από την ντροπή μου! Κάτι έπρεπε να πω, η κυρία περίμενε και τα παιδιά με κοιτούσαν. Εκείνη την ώρα θυμήθηκα μια συμβουλή της μαμάς μου:

- «Όλα τα καλά παιδάκια έχουν γλώσσα καθαρή και δεν λένε ψεματάκια!».

Αποφάσισα να πω την αλήθεια στην κυρία. Πήρα μια βαθιά ανάσα, κοίταξα προς την έδρα και είπα δυνατά:

- «Κυρία, συγγνώμη, αλλά δεν έχω καταφέρει ακόμα να μάθω τον πολλαπλασιασμό!»

Ενώ ήμουν σίγουρος ότι η κυρία θα θύμωνε που ήμουν αδιάβαστος, αυτή απλώς χαμογέλασε και μου είπε:

- «Δεν πειράζει, Βίκτωρ! Ελπίζω μέχρι την άλλη εβδομάδα που θα γράψουμε τεστ να έχεις καταφέρει να τον μάθεις!»

ΤΙ ΘΑ ΚΑΝΟΥΜΕ ΕΙΠΕ; ΘΑ ΓΡΑΨΟΥΜΕ ΤΕΣΤ; Ωχ Θεούλη μου, την πάτησα!

«Ψυχραιμία, Βίκτωρ» είπα στον εαυτό μου. «Θα το προσπαθήσεις. Σημασία έχει που δεν σε τιμώρησε». Με αυτές τις σκέψεις με παρηγορούσα μέχρι που χτύπησε το κουδούνι για διάλειμμα. Αυτό το διάλειμμα το περιμέναμε όλοι σαν τρελοί! Ο κολλητός μου φίλος, ο Τιμ, είχε φέρει μαζί του το καινούριο του επιτραπέζιο παιχνίδι για να παίξουμε όλη η τάξη μαζί. Έτρεξα μαζί μετους υπόλοιπους γεμάτος χαρά στο προαύλιο του σχολείου. Είχα μεγάλη αγωνία και περιέργεια για αυτό το καινούριο παιχνίδι. Όμως, όση ώρα ο Τιμ μοίραζε τις κάρτες με κοιτούσε διστακτικά.

- «Τι συμβαίνει, Τιμ;» τον ρώτησα.

- «Να, ξέρεις Βίκτωρ, δεν μπορείς να παίξεις μαζί μας. Για να παίξεις αυτό το παιχνίδι πρέπει να ξέρεις πολλαπλασιασμό. Οι κάρτες όλες είναι με πολλαπλασιασμό».

Δεν μίλησα. Δεν έδωσα καμία απάντηση. Έσκυψα το κεφάλι και απομακρύνθηκα απότους φίλους μου.

«Να πάρει! Μπήκε και στα παιχνίδια τώρα ο πολλαπλασιασμός! Πάει, το πήρα απόφαση. Αφού δεν μπορώ να μάθω τον πολλαπλασιασμό, δεν θα ξαναέρθω στο σχολείο ποτέ!»

Ο πολλαπλασιασμός και οι αριθμοί είναι παντού!!!Ο πολλαπλασιασμός και οι αριθμοί είναι παντού!!!

Το επόμενο πρωί, ήρθε η μαμά να με ξυπνήσει για να ετοιμαστώ για το σχολείο.

- «Σήκω Βικτωράκο μου! Είναι 7 η ώρα! Πρέπει να ετοιμαστείς για το σχολείο!» είπε η μαμά ανοίγοντας τις κουρτίνες. Οι πρώτες ακτίνες του ήλιου εισέβαλαν στο δωμάτιό μου και άφηναν να εννοηθεί ότι η μέρα θα ήταν υπέροχη! Όμως εγώ είχα αποφασίσει πωςδεν πρέπει να πάω ξανά στο σχολείο. Έπρεπε να βρω μια καλή δικαιολογία για να πω στη μαμά.

- «Μαμά, πονάει η κοιλιά μου, σε παρακαλώ γίνεται να μην πάω στο σχολείο σήμερα;» ρώτησα όλο αγωνία και ελπίζοντας πως θα μου έλεγε «Ναι, φυσικά, αγόρι μου, άμα σε πονάει η κοιλίτσα σου να μείνεις στο σπίτι, όμως εγώ θα πρέπει να φύγω. Θα είσαι με τη γιαγιά και τη Λίλη, εντάξει»;

- «Ναι, μαμά και θα είμαι και πολύ ήσυχος, στο υπόσχομαι!»

Με φίλησε στο μέτωπο και έφυγε. Λίγη ώρα μετά ήμουν έξω στην αυλή και έπαιζα με την αδερφή μου. Η γιαγιά με φώναξε κοντά της.

- «Βίκτωρ, έλα λίγο!»

- «Τι είναι γιαγιάκα μου;» τη ρώτησα μόλις έφτασα δίπλα της

- «Γιατί δεν ήθελες να πας στο σχολείο σήμερα;»

- «Τι εννοείς δεν ήθελα καλέ γιαγιά; Αφού είμαι άρρωστος, πώς θα πήγαινα;»

- «Έτσι δεν παίζουν τα άρρωστα παιδιά! Εσύ μια χαρά τρέχεις, παίζεις..! Πες μου λοιπόν, ποιος είναι ο λόγος που ήθελες σήμερα να μείνεις σπίτι; Στο υπόσχομαι ότι θα είναι το μυστικό μας!»

Κάπως έτσι με κατάφερε και της είπα τα όσα έγιναν την προηγούμενη μέρα στο σχολείο.

- «Για αυτό και αποφάσισα ότι θα σταματήσω εδώ το σχολείο. Αφού ούτως ή άλλως δεν θα καταφέρω ποτέ να μάθω τον πολλαπλασιασμό. Και στον πολλαπλασιασμό του 2 που είναι ο μόνος που ξέρω, κάνω λάθη. Είμαι αποτυχημένος».

- «Αγόρι μου, αποτυχημένος είναι μόνο ο άνθρωπος που δεν προσπαθεί. Όχι αυτός που προσπαθεί και κάνει λάθη. Τα λάθη μας βοηθάνε στην προσπάθειά μας να μάθουμε κάτι. Είναι λογικό να σε δυσκολεύει ο πολλαπλασιασμός! Είναι κάτι καινούριο για εσένα. Το ίδιο με είχε δυσκολέψει κι εμένα, και τον μπαμπά σου, αν πεις για τον Τόνυ, ουυυ! Εκεί να δεις δυσκολία! Προσπαθήσαμεόμως, δεν το βάλαμε κάτω! Δεν παραιτηθήκαμε με την πρώτη δυσκολία. Πρέπει να κοπιάσουμε για να καταφέρουμε να φτάσουμε στον στόχο μας, όποιος κι αν είναι αυτός. Δες για παράδειγμα τη Λίλη. Έχει πόση ώρα που παιδεύεται με το καινούριο της ποδήλατο. Δεν έχει μάθει ακόμα να κρατάει ισορροπία. Μετράς πόσες φορές έπεσε; Καμία από αυτές δεν είπε 'αστο καλό, δεν μπορώ να μάθω ποδήλατο!' Πέφτει, σηκώνεται, ξαναπροσπαθεί. Και να δεις που μέχρι το μεσημέρι θα το έχει καταφέρει. Βάλε έναν στόχο. Βρες έναν λόγο για τον οποίο θέλεις να μάθεις καλά τον πολλαπλασιασμό και φέρε τα βιβλία σου να το προσπαθήσουμε παρέα, να δούμε, εγώ θυμάμαι τίποτα;»

- «Έχω τρεις λόγους, γιαγιά, για να μάθω τον πολλαπλασιασμό. Για να πάρω Άριστα στο τεστ, για να μπορέσω να παίξω κι εγώ με τοεπιτραπέζιο του Τιμ και… για να μπορέσω να μετρήσω τα κεράκια στην τούρτα σου, γιαγιά!»

- «Χα χα χα! Ε, τότε τρέξε να φέρεις τα βιβλία σου!»

Έτσι, με τη βοήθεια της γιαγιάς έμαθα τον πολλαπλασιασμό! Α, και η Λίλη κατάφερε να κάνει ποδήλατο τελικά! Είχε δίκιο η γιαγιά μας! Όλα μπορεί να τα κάνει κάποιος που προσπαθεί και δεν παραιτείται! Ωχ, βλέπω την τούρτα!

- «Ελάτε να τραγουδήσουμε όλοι μαζί για τη γιαγιά!» φώναξε η μαμά και όλοι τρέξαμε γύρω της.

- «Χρόνια πολλά γιαγιά!» φωνάξαμε όλοι χαρούμενοι, μόλις η γιαγιά έσβησε τα κεράκια!

- «Πάω να κόψω την τούρτα!» είπε η μαμά και ξεκίνησε προς την κουζίνα

- «Όχι, μαμά μισό λεπτό! Θέλω να μετρήσω τα κεράκια στην τούρτα της γιαγιάς!»

- «Πάλι βρε Βίκτωρα; Αφού και πέρσι προσπάθησες και δεν μπόρεσες!»

- «Φέτος όμως, θα τα μετρήσω με άλλον τρόπο! Άσε σε παρακαλώ για δύο λεπτά την τούρτα στο τραπέζι».

Η μαμά άφησε την τούρτα και ο Βίκτωρ πλησίασε.

- «Λοιπόν η τούρτα έχει 8 σειρές κεράκια με…9 κεράκια η κάθε σειρά. Άρα η γιαγιά είναι…8 φορές το 9… 72 χρόνων!»

- «Μπράβο Βίκτωρ!» είπε η γιαγιά χαρούμενη! «Είμαι πολύ περήφανη για εσένα!»

- «Και θα γίνεις κι άλλο, γιαγιά, μόλις δειςαυτό. Πήρα Άριστα στο τεστ που γράψαμε χθες στο σχολείο στον πολλαπλασιασμό!»

- «Μπράβο αγάπη μου! Είμαστε όλοι πολύ περήφανοι για εσένα!» είπε η μαμά και όλοι μαζί κάναμε μια αγκαλιά.

- «Λοιπόν, παιδιά μου, μικρά και μεγάλα», ξεκίνησε να μιλάει η γιαγιά, «σήμερα ο Βίκτωρ μας έδωσε ένα μάθημα θέλησης, επιμονής και υπομονής. Μας έδειξε πως δεν αρκεί να βάζουμε στόχους, αλλά πως πρέπει να δουλέψουμε πάνω σε αυτούς, να κοπιάσουμε, να προσπαθήσουμε. Μια εβδομάδα τώρα δεν σταμάτησε να διαβάζει τον πολλαπλασιασμό που τόσο τον δυσκόλευε. Του φαινόταν ακατόρθωτο, όπως ο ίδιος μου είχε πει. Κι όμως. Τίποτα δεν είναι ακατόρθωτο. Όποιος ισχυρίζεται κάτι τέτοιο, σίγουρα δεν έχει προσπαθήσει ποτέ και για τίποτα. Είμαι πολύ περήφανη για εσένα, Βίκτωρ, για όλους σας είμαι περήφανη και χαίρομαι που είστε εσείς η οικογένειά μου! Σας αγαπώ πολύ!»

- «Κι εμείς σ’ αγαπάμε!» απαντήσαμε όλοι μαζί και δώσαμε ο καθένας με τη σειρά από ένα φιλί στη γιαγιά.

Τώρα που σας τα διηγούμαι όλα αυτά είμαι στο δωμάτιό μου, και μόλις ξάπλωσα να κοιμηθώ γιατί αύριο έχω σχολείο. Πλέον θα έχω πάντα στο μυαλό μου τα λόγια της γιαγιάς: «Ο άνθρωπος που προσπαθεί μπορεί να καταφέρει τα πάντα!». Και να το θυμάστε κι εσείς φίλοι μου! Να βάζετε στόχους, να κυνηγάτε τα όνειρά σας, και να μην τα παρατάτε όσο δύσκολο κι αν φαίνεται να είναι, όσες φορές κι αν αποτύχετε! Να επιμένετε και να προσπαθείτε και στο τέλος θα πετύχετε!




Μια φορά και έναν καιρό, σε ένα ήσυχο χωριό ζούσε η Βανέσσα, ένα χαριτωμένο κοριτσάκι με κατάξανθα μαλλιά και ροδαλά μάγουλα. Περνούσε τη ζωή της πλάι στον παππού και την γιαγιά της, που την αγαπούσαν όσο τίποτα άλλο στον κόσμο. Ήταν ένα ευτυχισμένο κορίτσι γιατί πέρα από την οικογένεια της, είχε καλούς φίλους με τους οποίους απολάμβανε ατελείωτο παιχνίδι και βόλτες. Βόλτες στην λίμνη και στα καταπράσινα δάση του χωριού, στην πλατεία όπου γευόταν το αγαπημένο της παγωτό με γεύση φράουλα και στην μικρή της γειτονιά, όπου χάζευε τους ολάνθιστους κήπους των γειτόνων.

Η Βανέσσα ζούσε σε ένα ήσυχο χωριό.Η Βανέσσα ζούσε σε ένα ήσυχο χωριό.

Ένα πρωί, ενώ ετοίμαζε την τσάντα της για το σχολείο άκουσε τον παππού της να φωνάζει:

-Βανέσσα μου, ακόμα να ετοιμαστείς; Είναι κιόλας 7. Δεν φαντάζομαι να μην πιείς πάλι το γάλα σου;

- Όχι παππού, έρχομαι αμέσως. Έβαζα απλώς κάτι τετράδια στην τσάντα μου, είπε εκείνη σκυθρωπά καθώς δεν της άρεσε καθόλου το γάλα και πάντα έψαχνε τρόπους για να το αποφύγει.

Πλησίασε προς την κουζίνα, κάνοντας αργά βήματα για να χάσει χρόνο. Έπειτα σταμάτησε για να δέσει τα κορδόνια της.

Πλησίασε στην κουζίνα αργά και σταμάτησε να δέσει τα κορδόνια της.Πλησίασε στην κουζίνα αργά και σταμάτησε να δέσει τα κορδόνια της.

-Δεν έχω συναντήσει πιο κατεργάρικο κορίτσι στον κόσμο από εσένα. Να δω τι άλλο θα σκαρφιστείς για να αποφύγεις το γάλα, είπε γελώντας ο παππούς. Άντε κάθισε επιτέλους.

-Καλέ μου παππού, μήπως γίνεται σήμερα να φάω απλώς το ψωμάκι μου; είπε η Βανέσσα κοιτώντας τον όλο παρακάλια.

-Όχι μικρή μου. Το ίδιο είπες και εχθές. Δεν έχουμε πει πως το γάλα δυναμώνει τα κόκαλα κάνοντας τα γερά σαν πέτρες;

-Μα παππού εγώ είμαι ήδη πολύ δυνατή! Κοίτα, σηκώνω την ραπτομηχανή της γιαγιάς πολύ εύκολα, είπε και αμέσως τινάχτηκε από την καρέκλα της.

Αφού έπιασε την ραπτομηχανή με τα δυο της χέρια, κοίταξε τον παππού της περήφανα λες και είχε κάνει κάποιο μεγάλο κατόρθωμα. Εκείνος έβαλε τα γέλια και την άφησε να φύγει. Άλλωστε δεν μπορούσε να αντισταθεί σε αυτά τα γλυκά ματάκια που τον κοιτούσαν πάντα γεμάτα αγάπη και αθωότητα.

Η Βανέσσα, αφού γλίτωσε από το καθημερινό της βάσανο, πήρε τον δρόμο για το σχολείο γεμάτη διάθεση. Όταν επέστρεψε, βρήκε το τραπέζι σχεδόν έτοιμο. Βοήθησε λίγο την γιαγιά της στο σερβίρισμα και έπειτα έκατσαν όλοι μαζί να φάνε.

Ενώ έτρωγαν, η γιαγιά της ανακοίνωσε πως σε 2 ημέρες θα ερχόταν η θεία Ερμιόνη, μια γλυκιά και καλοσυνάτη κυρία που ζούσε στο Παρίσι. Τους επισκεπτόταν συχνά και η Βανέσσα την συμπαθούσε πολύ. Όχι μόνο για την καλοσύνη και την αγάπη που είχε για τα παιδιά αλλά και για τα αμέτρητα γλυκίσματα που της έφερνε. Σοκολάτες, γλειφιτζούρια, καραμέλες και οτιδήποτε άλλο ένα παιδί μπορεί να φανταστεί. Φορούσε πάντα ένα μαντήλι και μύριζε τριαντάφυλλο. Ντυνόταν πάντα πολύ κομψά και είχε ένα αριστοκρατικό περπάτημα. Η Βανέσσα την χάζευε κάθε φορά. Ήταν τόσο χαρούμενη που θα ερχόταν.

Όταν τελείωσαν το φαγητό, βγήκε έξω στην αυλή να παίξει, έχοντας ένα πλατύ χαμόγελο στο πρόσωπο της. Έκλεινε τα μάτια της και σκεφτόταν βουνά από καραμέλες και σοκολατένιους καταρράκτες. Αχ πόσο ήθελε να ανοίξει τα μάτια της και να είναι όλα αλήθεια.

Οι μέρες πέρασαν σαν νερό. Η θεία Ερμιόνη έφτανε από στιγμή σε στιγμή. Ο παππούς φόρεσε τα καλά του ρούχα και περίμενε υπομονετικά παίζοντας με το κομπολόι του. Η γιαγιά, έριξε μια τελευταία ματιά στον φούρνο, όπου ψηνόταν το φαγητό. Το σπίτι άστραφτε από καθαριότητα και η Βανέσσα καθόταν ακίνητη στην καρέκλα δίπλα στον παππού για να μην κάνει καμιά ζημιά. Φόρεσε το αγαπημένο της κόκκινο φουστάνι και τα μαύρα γυαλιστερά της παπουτσάκια.

Η ώρα περνούσε, και είχε αρχίσει να βαριέται λίγο. Κουνούσε πέρα δώθε τα πόδια της. Πριν προλάβει να ανοίξει το στόμα της για να χασμουρηθεί άκουσε τον ήχο του αυτοκινήτου. Η θεία Ερμιόνη είχε φτάσει. Πετάχτηκε από την καρέκλα σαν ελατήριο και αμέσως έτρεξε προς την πόρτα. Ο παππούς και η γιαγιά την ακολούθησαν.

-Θεία Ερμιόνη, θεία Ερμιόνη. Επιτέλους ήρθες, αναφώνησε.

Έτρεξε προς το μέρος της, αγκαλιάζοντας την σφιχτά. Τα μαλλιά της, κατευθείαν πήραν την μυρωδιά του αρώματος της. Μοσχομύριζε τριαντάφυλλο.

Έτρεξε στην θεία και την αγκάλιασε σφιχτά. Μοσχομύρισε τριαντάφυλλα.Έτρεξε στην θεία και την αγκάλιασε σφιχτά. Μοσχομύρισε τριαντάφυλλα.

-Πόσο μου έλειψες μικρή μου νεραΐδα. Μα κάθε φορά που σε βλέπω είσαι και πιο όμορφη. Μήπως κρυφά πίνεις κάποιο μαγικό φίλτρο ομορφιάς; της είπε εκείνη χαμογελώντας.

-Μα... Θεία Ερμιόνη δεν υπάρχει μαγεία, είπε τολμηρά η Βανέσσα. Όλα αυτά που διαβάζουμε στα παραμύθια είναι απλώς ιστορίες για να κοιμόμαστε εμείς τα παιδιά.

-Ώστε έτσι πιστεύεις ε; Ίσως μια μέρα αλλάξεις γνώμη, της είπε δίνοντας της ένα σβουριχτό φιλί στο μάγουλο.

Όλοι μαζί μπήκαν στο σπίτι. Η Βανέσσα χοροπηδούσε ασταμάτητα γύρω από την θεία Ερμιόνη. Όλοι είχαν καταλάβει τον λόγο. Περίμενε πως και πως να ανοίξει η σακούλα με τα γλυκά. Όταν ο παππούς της είπε πως θα τα άνοιγε μετά το φαγητό, κατσούφιασε. Δεν έβλεπε την ώρα!

Έκατσε κάπως θυμωμένη στο τραπέζι αλλά όχι για πολύ. Με το που άκουσε την Θεία Ερμιόνη να μιλά για το Παρίσι και τα ταξίδια της, τα ξέχασε όλα. Τα περιέγραφε τόσο ωραία. Μπορούσε να κάθετε ώρες ολόκληρες και να την ακούει.

Όταν τελείωσαν με το φαγητό, η θεία κατευθύνθηκε προς το σαλόνι, όπου είχε αφήσει τα πράγματα της. Η Βανέσσα αμέσως γούρλωσε τα μάτια. Το πρόσωπο της έλαμψε. Σε πολύ λίγα λεπτά θα κρατούσε στα χέρια της μια μεγάλη σακούλα με τα πιο νόστιμα γλυκά του κόσμου, σκέφτηκε.

Το χαμόγελο της όμως, χάθηκε γρήγορα. Η θεία Ερμιόνη, άνοιξε την τσάντα της και έβγαλε από μέσα ένα μικρό τετράγωνο αντικείμενο με μπλε περιτύλιγμα. Η Βανέσσα δεν μπορούσε να καταλάβει τι είχε μέσα. Το μόνο σίγουρο ήταν, πως δεν είχε μέσα τα αγαπημένα της γλυκίσματα.

-Νεραϊδούλα μου, έλα να δεις τι σου έφερα, της είπε η θεία Ερμιόνη γεμάτο ανυπομονησία.

Εκείνη, περπάτησε προς τα εκεί και της είπε:

-Τι είναι αυτό θεία;

-Άνοιξε το και θα δεις. Είμαι σίγουρη πως θα σου αρέσει πολύ, της είπε εκείνη.

Η Βανέσσα έσκισε το μπλε περιτύλιγμα περιμένοντας έστω και την τελευταία στιγμή να αντικρύσει μια μικρή σοκολάτα. Μάταιος κόπος. Η θεία Ερμιόνη της είχε φέρει ένα παραμύθι. Χαμογέλασε γλυκά όμως η απογοήτευση φανερά αποτυπώθηκε στα μικρά της μάτια.

-Σε ευχαριστώ πολύ θεία! Φαίνεται υπέροχο, είπε.

-Το βράδυ θα έρθω στο δωμάτιο σου να το διαβάσουμε παρέα. Μέχρι τότε μπορείς να ξεφυλλίσεις τις εικόνες αν θέλεις, της είπε εκείνη και επέστρεψε αμέσως στο τραπέζι.

Η Βανέσσα, πήρε το παραμύθι και πήγε στο δωμάτιο της. Το άφησε στο πάτωμα χωρίς καν να το κοιτάξει. Είχε απογοητευτεί. Τα γλυκά, ζούσαν πλέον μόνο στις σκέψεις της. Μακάρι να γινόταν κάτι και να εμφανιζόταν μπροστά της μια τεράστια σοκολάτα με αμύγδαλα ή έστω ένα παγωτό φράουλα που ήταν και το αγαπημένο της, σκέφτηκε.

Το βράδυ, η θεία Ερμιόνη πήγε στο δωμάτιο της για να διαβάσουν μαζί το παραμύθι όπως της υποσχέθηκε. Άνοιξε την πόρτα και αμέσως όλο το δωμάτιο μύρισε τριαντάφυλλο. Κάθισε στο κρεβάτι, την πήρε αγκαλιά και ξεκίνησαν να το διαβάζουν. Η θεία, ψέλλισε τον τίτλο: Η νεράιδα και τα μπισκότα που μοίραζαν αγάπη!

Το παραμύθι, μιλούσε για μια μικροσκοπική νεράιδα όπου στον παραμυθένιο κόσμο που ζούσε, μοίραζε μπισκότα αγάπης. Τα έδινε σε μαγικά πλάσματα που δεν είχαν μάθει να αγαπούν. Έτσι, μόλις τα έτρωγαν σταματούσαν τις ανόητες πράξεις.

Της το διάβασε όλο και είδαν μαζί τις εικόνες. Η Βανέσσα, είχε νυστάξει για τα καλά. Λίγο πριν κοιμηθεί, μια φωνή της ψιθύρισε στο αυτί.

-“Μπορείς και εσύ να έχεις μπισκότα αγάπης. Αν ψάξεις στο μεγάλο ντουλάπι θα τα βρεις. Αλλά να θυμάσαι, δεν είναι μόνο για σένα. Ψάξε να βρεις αυτούς που πραγματικά χρειάζονται την αγάπη. Αυτό θα είναι το μυστικό μας”. Όνειρα γλυκά μικρή μου…

Η Βανέσσα αποκοιμήθηκε. Ονειρεύτηκε νεράιδες να πετούν σε σύννεφα από σοκολάτα και μπισκότα να αιωρούνται.

Αποκοιμήθηκε και ονειρεύτηκε νεράιδες να πετούν σε σύννεφα από σοκολάτα.Αποκοιμήθηκε και ονειρεύτηκε νεράιδες να πετούν σε σύννεφα από σοκολάτα.

Ξύπνησε νωρίς το άλλο πρωί. Άνοιξε τα μάτια της, και σκεφτόταν τα λόγια που είχε ακούσει.

-Όλα θα είναι στην φαντασία μου. Άλλωστε δεν υπάρχουν νεράιδες και μαγικά φίλτρα. Είναι απλώς ιστορίες, σκέφτηκε.

Ντύθηκε γρήγορα και πήγε στην κουζίνα. Ο παππούς, η γιαγιά και η θεία Ερμιόνη έπιναν καφέ στην αυλή και συζητούσαν. Τους καλημέρισε χαμογελώντας. Έπειτα ο παππούς της είπε:

-Βανέσσα μου, έχω ετοιμάσει το πρωινό σου στο τραπέζι. Να φας και μην ξεχάσεις το γάλα σου!

-Εντάξει παππού, είπε σκυθρωπά η Βανέσσα. Είχε ξεχάσει για λίγο αυτό το μαρτύριο. Σήμερα όμως δεν θα την γλίτωνε. Κατευθύνθηκε στην κουζίνα και έκατσε στο τραπέζι. Εκεί, είδε το ντουλάπι μισάνοιχτο. Θα το ξέχασε η γιαγιά, σκέφτηκε. Αφού έφαγε μια μπουκιά από το ψωμάκι της πήγε προς τα εκεί για να το κλείσει. Ξάφνου, θυμήθηκε τα λόγια: “Αν ψάξεις στο μεγάλο ντουλάπι θα τα βρεις. Αλλά να θυμάσαι, δεν είναι μόνο για σένα. Ψάξε να βρεις αυτούς που πραγματικά χρειάζονται την αγάπη”.

Έσκυψε και άρχισε να ψάχνει με μανία στο ντουλάπι. Τα είχε κάνει όλα άνω κάτω. Δεν τα έβρισκε πουθενά. Μα πως πίστεψε ότι μπορεί να υπάρχουν στα αλήθεια; Πήγε να κλείσει το ντουλάπι, όταν έκπληκτη είδε με την άκρη του ματιού της ένα μικρό κουτάκι κάτω από το βάζο με το μέλι.

Μπισκότα ζάχαρης με κομματάκια φράουλας! Ήθελε τόσο πολύ να δοκιμάσει. Τα άνοιξε κρυφά, πήρε ένα και έπειτα έκλεισε το κουτί γιατί φοβόταν μήπως την δουν. Γύρισε στο τραπέζι. Ίσα που είχε προλάβει να ανοίξει το στόμα της για να φάει το μπισκότο, όταν άκουσε την πόρτα να ανοίγει. Ο παππούς, η γιαγιά και η θεία Ερμιόνη μπήκαν στο σπίτι. Η Βανέσσα, πέταξε το μπισκότο μέσα στο ποτήρι με το γάλα για να μην την καταλάβουν.

-Ακόμα να πιείς το γάλα σου; Της είπε η γιαγιά.

-Αν δεν σε πειράζει γιαγιά, θα μπορούσα να πάρω το ποτήρι μου και να πάω δίπλα στην τηλεόραση ; Μου αρέσει να χαζεύω στην οθόνη.

-Άντε πήγαινε, της είπε γλυκά. Αλλά να κάνεις γρήγορα. Μην αργήσεις πάλι.

Η Βανέσσα, πήρε κρυφά το γάλα και πήγε δίπλα στην τηλεόραση. Έκατσε σε μια κουνιστή καρέκλα που είχε εκεί, γύρισε την πλάτη της για να μην την βλέπουν και έβαλε τα μικρά της δαχτυλάκια μέσα στο ποτήρι. Τράβηξε το μπισκότο και το έκανε μια χαψιά.

-Μμμ.. πόσο νόστιμο είναι, αναφώνησε.

Μεμιάς ήπιε και το γάλα της, το οποίο είχε πάρει γεύση από τα μπισκότα.

-Σίγουρα τα μπισκότα της αγάπης είναι μαγικά, σκέφτηκε. Αγάπησα το γάλα αμέσως μόλις τα δοκίμασα.

Όταν γύρισε από το σχολείο, πήγε κατευθείαν στο δωμάτιο της, ξάπλωσε στο κρεβάτι της και έφτιαξε μια λίστα με τα άτομα που χρειάζονταν μπισκότα.

Ξάπλωσε στο κρεβάτι της και έφτιαξε μια λίστα.Ξάπλωσε στο κρεβάτι της και έφτιαξε μια λίστα.

Στο κουτί, δεν είχε τόσα πολλά, οπότε έπρεπε να κάνει σωστές επιλογές και να σκεφτεί αυτούς που πραγματικά έπρεπε να δοκιμάσουν. Ξεκίνησε με τον Οδυσσέα, έναν συμμαθητή της που ήταν πολύ σκανταλιάρης και κορόιδευε όλα τα παιδιά. Συνέχεια έβαζε κόλλα στην καρέκλα της δασκάλας και έσπαγε με πέτρες τα τζάμια της τάξης. Ένα μπισκότο, θα τον έκανε σίγουρα να μετανιώσει για όλα.

Μετά, συνέχισε με τον στρυφνό παντοπώλη του χωριού. Αυτός σίγουρα χρειαζόταν ένα μαγικό μπισκότο, σκέφτηκε η Βανέσσα. Κάθε φορά που πήγαιναν με τους φίλους της εκεί και του ζητούσαν καραμέλες, πάντα φώναζε και τους έδιωχνε λέγοντας τους πως θα χαλάσουν τα δόντια τους. Το μπισκότο, θα μαλάκωνε την καρδιά του.

Σκέφτηκε κάμποσους ακόμα. Όταν τελείωσε με το μέτρημα αποκοιμήθηκε. Όταν ξύπνησε, ήταν απόγευμα πια. Ήθελε να πάει στην κουζίνα και να πάρει τα μπισκότα. Για την ακρίβεια, ήθελε να φάει και λίγα!

Περπάτησε σιγά σιγά μέχρι εκεί για να μην την πάρουν χαμπάρι. Λίγο πριν φτάσει, άκουσε ομιλίες. Ο παππούς, η γιαγιά και η θεία Ερμιόνη συζητούσαν. Κοντοστάθηκε και τους άκουσε για λίγο.

-Θα είναι πραγματικά ευτυχισμένη μαζί μου στο Παρίσι. Δεν θα της λείψει τίποτα. Άλλωστε την έχετε μεγαλώσει τόσο σωστά μέχρι τώρα που δεν φοβάμαι για τίποτα, είπε η Θεία Ερμιόνη.

-Αυτό θέλουμε και εμείς. Να είναι για πάντα ευτυχισμένη, είπε η γιαγιά.

Η Βανέσσα, δεν πίστευε στα αυτιά της. Η θεία Ερμιόνη ήθελε να την πάρει μαζί της στο Παρίσι. Δεν μπορούσε να καταλάβει το γιατί. Μήπως επειδή έκανε αρκετές ζαβολιές και ζημιές στο σπίτι όταν ήταν πιο μικρή;, απορούσε. Επειδή έτρωγε πολλά γλυκά; Tι είχε συμβεί;

Περίμενε λίγη ώρα και όταν έφυγαν από την κουζίνα, πήγε κατευθείαν στο ντουλάπι. Πήρε τα μπισκότα και πήγε στο δωμάτιο της. Ήταν τόσο στεναχωρημένη με αυτά που είχε ακούσει. Ήθελε πολύ βέβαια να πάει στο Παρίσι, αλλά σκεφτόταν τον παππού και την γιαγιά της. Για να γλυκαθεί, έφαγε ένα μπισκότο από το κουτί. Κι άλλο ένα, κι άλλο ένα. Σχεδόν το είχε αδειάσει. Κάποια στιγμή σταμάτησε. Το άφησε κάτω από το κρεβάτι της.

Οι σκέψεις δεν την άφηναν να ησυχάσει. Δεν ήξερε τι να κάνει. Για αρκετή ώρα ήταν ακίνητη. Ξαφνικά, της ήρθε μια ιδέα! Πήρε και πάλι το κουτί, το άνοιξε και είδε πόσα μπισκότα είχαν απομείνει. Μόνο 2! Έπειτα, ακούστηκε μια φωνή. Ήταν ο παππούς.

-Βανέσσα έλα! Είναι η ώρα να φάμε.

Η αλήθεια είναι πως δεν είχε όρεξη για φαγητό. Και από την στεναχώρια της αλλά και επειδή η κοιλιά της είχε γεμίσει από τα μπισκότα.

Έτρεξε παρ’ όλα αυτά στην κουζίνα, κρατώντας τα στο χέρι της.

Μόλις έκατσε στην καρέκλα, τα ακούμπησε στο τραπέζι και έπειτα είπε στον παππού και την γιαγιά:

Τι θα λέγατε μετά το φαγητό να δοκιμάζατε αυτά τα ωραία μπισκοτάκια; Μας τα έκανε δώρο ο παντοπώλης σήμερα το πρωί που περάσαμε και σκέφτηκα πως θα ήταν ωραίο να τα μοιραστούμε.

Η θεία Ερμιόνη, την κοίταζε έκπληκτη. Δεν καταλάβαινε τον λόγο που η μικρή έλεγε ψέματα. Περίμενε υπομονετικά να δει τι είχε σκαρφιστεί με το μυαλό της, χωρίς να της πει κάτι.

-Ευχαριστούμε μικρή μου, είπαν με μια φωνή ο παππούς και η γιαγιά.

Αφού τελείωσαν το φαγητό τους, τα έφαγαν. Η Βανέσσα τους κοιτούσε που τα μασουλούσαν. Περίμενε πως αμέσως θα έλεγαν κάτι. Τίποτα δεν έγινε. Η γιαγιά και ο παππούς απλώς συνέχισαν να μιλούν με την θεία Ερμιόνη.

Τότε η μικρή, χτύπησε το χέρι της στο τραπέζι και φώναξε δυνατά: Δεν θέλω να πάω στο Παρίσι!

Όλοι έμειναν έκπληκτοι και την κοιτούσαν κάπως παράξενα.

Ο παππούς τότε, πήρε τον λόγο.

-Μα ποιο Παρίσι; Tι είναι αυτά που λες μικρή μου; Τρελάθηκες;

-Σας άκουσα που το λέγατε πριν, είπε θυμωμένα εκείνη.

Όλοι κοιτάχτηκαν μεταξύ τους.

Είχε μόλις ξημερώσει….

Ξύπνα μικρή μου..! Είναι ώρα για το σχολείο, ακούστηκε μια φωνή. Η Βανέσσα, άνοιξε τα μάτια της. Ήταν στην αγκαλιά της θείας Ερμιόνης. Εκείνη κρατούσε το παραμύθι στα χέρια της.

Την κοίταξε καλά και ίσα που μουρμούρισε μια καλημέρα. Ντύθηκε πολύ γρήγορα και αμέσως έτρεξε στην κουζίνα. Έψαχνε μανιωδώς το κουτί με τα μπισκότα. Η γιαγιά και ο παππούς την σταμάτησαν.

-Μα τι έπαθες εσύ και τρέχεις έτσι σαν τον σίφουνα; της είπαν

-Ψάχνω το μικρό κουτί με τα μπισκότα. Εδώ το είχα αφήσει εχθές.

-Για ποια μπισκότα μιλάς; αναρωτήθηκε ο παππούς. Μήπως είσαι άρρωστη και παραμιλάς από τον πυρετό;

Η μικρή τα είχε χάσει. Τους κοιτούσε σαν χαμένη.

Τότε η θεία Ερμιόνη, ήρθε προς το μέρος της. Κρατούσε ένα μικρό κουτί στα χέρια της. Την κοίταξε γεμάτο γλυκύτητα και της είπε:

-Αυτά ψάχνεις; Tα είχα κρύψει κάτω από το κρεβάτι σου. Θα σου τα έδινα σήμερα. Είναι πεντανόστιμα. Με κομματάκια φράουλας, όπως ακριβώς σου αρέσουν.

Η μικρή τότε, χαμογέλασε γλυκά. Κατάλαβε αμέσως τι είχε γίνει. Όλα ήταν ένα όνειρο. Αγκάλιασε σφιχτά την θεία Ερμιόνη. Εκείνη, την πήρε αγκαλιά και της ψιθύρισε στο αυτί:

-Μήπως τώρα άρχισες να πιστεύεις στην μαγεία των παραμυθιών;

Εκείνη γέλασε δυνατά. Με αυτό το παιδικό και αθώο γέλιο που τους μαλάκωνε όλους. Αφού ήπιε το γάλα της πήρε το δρόμο για το σχολείο. Έδωσε στον καθένα από ένα φιλί και ένα μπισκότο με την υπόσχεση να την αγαπούν για πάντα.

Έδωσε ένα φιλί και άρχισε να τρέχει για το σχολείο.Έδωσε ένα φιλί και άρχισε να τρέχει για το σχολείο.

Αυτή ήταν η πιο ευτυχισμένη μέρα της ζωής της. Μιας ζωής γλυκιάς, όπως ακριβώς τα μπισκότα αγάπης.

Και έζησαν αυτοί καλά και εμείς καλύτερα…




Μία φορά σε μία πόλη, ήταν μαζεμένα πολλά περιστέρια σε μία πλατεία, όπως γίνεται άλλωστε σε πολλές πόλεις. Εκεί κάποιες φορές, τα τάιζαν οι περαστικοί, άλλοτε όχι, αλλά κάνανε κάθε μέρα το πρωινό τους συμβούλιο. Συζητούσαν πώς περάσανε τη μέρα τους, πού πετάξανε, πού υπάρχει καλό φαγητό, αν χάθηκε κάποιο, και άλλα πολλά.

Μία μέρα, πετάχτηκε ένα μικρό σε ηλικία περιστέρι, και ρώτησε:

- Γιατί να έχουμε όλα αυτό το λυπητερό χρώμα; Οι σκύλοι και οι γάτες που βλέπω από ψηλά, έχουν ένα σωρό χρώματα, ενώ εμείς είμαστε γκρι, άντε και μερικά με κάποιες βούλες. Μήπως γι΄αυτό οι άνθρωποι μας διώχνουν; Ή το χειρότερο… δε μας δίνουν καθόλου σημασία;

Η φωνούλα αυτή, δημιούργησε αμέσως αναστάτωση σε όλα τα περιστέρια… Μα θα μπορούσε κάτι τέτοιο να είναι αλήθεια; Να τα διώχνουν ή να αδιαφόρούν γι΄ αυτά επειδή έχουν αυτό το αδιάφορο χρώμα;

- Δίκαιο έχει ο μικρός, ακούστηκε ένα από τα πιο σοφά και γέρικα περιστέρια. Πρέπει να σκεφτούμε τί θα μπορούσαμε να κάνουμε γι΄αυτό. Έχετε καμιά ιδέα;

- Μπορούμε να πάμε να ρωτήσουμε τους σκύλους και τις γάτες, να μας πουν ποιο είναι το μυστικό τους για το χρώμα τους.

Και έτσι ξεκίνησε μία ομάδα περιστεριών και ξεχύθηκε στους δρόμους για να πάει στους σκύλους και στις γάτες να μάθει το μυστικό τους. Μάταια όμως... Οι σκύλοι με το που τα έβλεπαν να στέκονται μπροστά τους, τα νόμιζαν για παιχνίδια και άρχισαν να τα κυνηγάνε όπως κάνουν και με τα μπαλάκια τους, και οι γάτες, τα έβλεπαν σαν μεζεδάκι και με το που τα έβλεπαν να προσγειώνονται μπροστά τους, έπαιρναν θέση επίθεσης…

Έτσι τα περιστέρια, γύρισαν πίσω χωρίς να έχουν καμία πληροφορία από τις γάτες και τους σκύλους….

- Επόμενη ιδέα; είπε το σοφό, γέρικο περιστέρι

- Θυμάστε ένα περιστέρι που το ΄χε μαζέψει ένας μάγος και το χρησιμοποιούσε στα μαγικά του; Άμα βρούμε αυτό, ίσως να ξέρει να μας πει…

Και έτσι ξεκίνησαν να βρούνε το περιστέρι που είχε μαζέψει κάποτε ο μάγος. Το βρήκαν ταλαιπωρημένο και κλεισμένο στη φωλιά του.

- Γιατί δεν είσαι μαζί μας στη συνέλευση και κάθεσαι εδώ μονάχος;, τον ρώτησαν τα άλλα.

- Γιατί είμαι πολύ κουρασμένος από αυτά που μου΄κανε ο μάγος, και θέλω να κάτσω εδώ να ξεκουραστώ, απάντησε. Τόσα χρόνια έλειπα από τη φωλιά μου. Θέλω λίγη ηρεμία…

- Όπως θες αδερφούλη μας… Εμείς ήρθαμε ως εδώ για να σε ρωτήσουμε κάτι… Ξες πώς θα μπορούσαμε να αλλάξουμε το χρώμα μας; Μήπως ξέρες κάποιο μαγικό κόλπο, τόσα χρόνια που ήσουν με το μάγο;

- Για χρώμα όχι ιδέα δεν έχω. Άμα όμως θέλετε να κρυφτείτε και να εξαφανιστείτε ίσως κάτι να γίνει… Όμως, άμα θέλετε, μπορείτε να πάτε σ΄ εκείνη τη μάγισσα που έβγαινε στις παραστάσεις με το αφεντικό μου,και να ζητήσετε από αυτή συμβουλές…

- Αχ ναι, θα το θέλαμε πολύ, είπανε τα περιστέρια…

Και έτσι ξεκίνησαν να βρουν τη γριά μάγισσα. Την βρήκαν σε ένα σκοτεινό υπόγειο σπίτι που έμοιαζε με σπηλιά…

- Τί θέλετε εσείς εδώ πέρα; τους ρωτά κατσουφιασμένη…

- Θέλουμε να μας πεις πώς μπορούμε να αλλάξουμε χρώμα.

- Μμμμ, θα σας πώ αλλά πρώτα θα μου δώσετε ο καθένας ένα πούπουλο από την ουρά σας, απαντά η μάγισσα

- Εντάξει, λεν τα περιστέρια, και προσπάθησαν να αντέξουν τον πόνο από το τράβηγμα της γριάς μάγισσας, χωρίς να αντιδράσουν

- Λοιπόν, θα σας φτιάξω κάποια μαγικά φίλτρα για να δοκιμάσετε, είπε εκείνη και άρχισε να ανακατεύει διάφορα ματζούνια.

Κι αυτά, περίμεναν με ανυπομονησία και προσπαθούσαν να ξεχάσουν τον πόνο που είχαν στις ουρές τους

- Λοιπόν… είναι έτοιμα. Ακούστε με προσεκτικά. Αυτό εδώ είναι μείγμα με καφέ, θα το πίνουν όσοι θέλουν να αποκτήσουν καφετί χρώμα. Αυτό εδώ πέρα, είναι με γάλα, θα το πίνουν όσοι θέλουν να γίνουν κάτασπρα. Αυτό το χαρμάνι με μπύρα, θα το πίνουν όσοι θέλουν να γίνουν ξανθοί, και αυτό εδώ είναι μείγμα από μαύρο τσάι, θα το πίνουν όσοι θέλουν να αποκτήσουν μαύρο χρώμα. Αυτά έχω να σας πω.. Καλή αλλαγή.. είπε η γριά και εξαφανίστηκε.

Τα περιστέρια ενθουσιασμένα, έτρεξαν στους υπόλοιπους ξεχνώντας τον πόνο από τις ουρές τους. Περίμεναν πώς και πώς να πιουν τα μείγματά τους .

Διάλεξε το καθένα τί χρώμα ήθελε να γίνει, και ξεκίνησαν να πίνουν. Τα πράγματα, δεν ήταν και τόσο εύκολα βέβαια. Υπήρξαν διάρροιες, πονόκοιλοι, αναγούλες, αλλά τί να κάνουν, τα υπέμεναν όλα … Όμως… περνούσαν οι μέρες και τίποτα δεν άλλαξε, κανείς τους δεν είχε διαφορετικό χρώμα…

- Παιδιά, νομίζω μας κορόιδεψε η μάγισσα. Πήρε αυτό που ήθελε από μας, και μας έφτιαξε άχρηστα μαντζούνια....

- Ναι!!! συμφώνησαν και τα υπόλοιπα…

- Τέρμα λοιπόν τα μείγματα, μην μας σκοτώσουν πριν την ώρα μας, είπε ένα περιστέρι…

- Και τώρα τί θα κάνουμε όμως; ακούστηκε απ’ άλλού, πώς θα αλλάξουμε χρώμα;

Σιωπή έπεσε. ‘Όμως σε λίγο, το βρήκα! είπε το μικρό περιστεράκι. Θα βρούμε αυτά που έχουν το χρώμα που θέλουμε και θα πάμε και θα τριφτούμε πάνω τους… Εγώ ας πούμε που θέλω να γίνω καφέ, θα πάω σε εκείνα εκεί τα καφάσια του μανάβη… Διαλέξτε κι εσείς μέρη, να ξεκινήσουμε...

Και κάπως έτσι, πήγαιναν σε καρέκλες, τραπέζια, αυτοκίνητα, φράχτες, πόρτες, γλάστρες, παγκάκια ακόμα και σε πάγκους με σκουπίδια, σε ό,τι έβλεπαν γύρω τους αρκεί να είχε άλλο χρώμα πέρα από γκρι.

Όλοι τότε παρατήρησαν αυτό που συνέβαινε. Οι περαστικοί έβγαζαν φωτογραφίες και σε λίγο ήρθαν και οι δημοσιογράφοι, το θέμα πήγε στα κανάλια. Οι δημοσιογράφοι, έλεγαν ότι τα περιστέρια, ήταν γενετικά τροποποιημένα, σαν μεταλλαγμένα.

Η είδηση ταξίδεψε γρήγορα παντού, σε ανθρώπους και σε ζώα. Και έφτασε και στα αυτιά του αρχηγού τους, του γερο-περίστερου που ζούσε κατάκοιτος στη φωλιά του και δεν έβγαινε έξω ποτέ. Τα φτερά του είχαν πάθει αγκύλωση και με το ράμφος του κατέβαζε μόνο λίγα ψιχουλάκια. Όμως σε αυτή την κρίσιμη περίσταση, μάζεψε ό,τι δύναμη του είχε απομείνει και βγήκε…

Μόλις είδαν τα περιστέρια να φτάνει ο μεγάλος τους αρχηγός, πλησίασαν κοντά του.

- Καλά μου αδέρφια, είπε ο γερο-περίστερος, τί σας συμβαίνει και κάνετε αυτές τις πράξεις και γελά μαζί σας ο κόσμος; Κανένα περιστέρι δεν απαντούσε από την ντροπή του.

- Αφού δε μιλάτε μόνοι σας , θα ρωτήσω εγώ, πές μου εσύ, είπε και έδειξε μία περιστερίνα

- Καλέ μου γέροντα αρχηγέ μας, να, είναι που δεν αντέχουμε να είμαστε όλο γκριζωπά, κι έτσι σκεφτήκαμε να αλλάζαμε το χρώμα μας… Και ξεκινά να του λέει την περιπέτειά του…

Ακολούθησε ησυχία...Κανένας δεν είχε κάτι να πει…

- Καλά μου περιστέρια, επειδή είμαι γέρος έχω αποσυρθεί στη φωλιά μου, αλλά δε σας έχω πει μάλλον κάποια βασικά για το είδος μας πράγματα. Όπως για το χρώμα μας… Ακούστε με λοιπόν… Είμαστε τα περιστέρια της πόλης, όπως πολύ καλά γνωρίζετε…Ζούμε μαζί με τους ανθρώπους, στην πολυκοσμία, στην κίνηση, το καυσαέριο. Όμως έχουμε μία διαφορά: εμείς πετάμε. Και συμβολίζουμε την ελευθερία από τα αρχαία χρόνια… Γι'αυτό και το χρώμα μας είναι τέτοιο, και δεν πρέπει να αλλάξει, για να θυμίζουμε με το πέταγμα μας στους ανθρώπους ότι μπορεί να ζουν σε μία πόλη κάτω από συννεφιασμένο ουρανό, πυκνοκατοικημένη,και με ρυθμούς που τρέχουν, αλλά το μυαλό τους, μπορεί να είναι ελεύθερο να πετά… Το γκρι πέταγμά μας, είναι η ελευθερία του καθενός μέσα στην πολυκοσμία, η ελπίδα που μπορεί ο κάθε άνθρωπος να έχει βαθιά μέσα στη ψυχή του. Γι΄αυτό και δεν πρέπει να στεναχωριέστε για το χρώμα σας, αλλά περήφανοι γι΄αυτό να είστε…

Μόλις ο γεροπερίστερος τελείωσε τον λόγο του, δάκρυα κύλησαν στα μάτια των περιστεριών, συγκίνησης και χαράς… Πλέον ένοιωθαν περήφανα για το χρώμα τους, τόσο περήφανα, που από εκείνη την ημέρα, πετούν όσο πιο πολύ μπορούν για να μη σβήσουν ποτέ τα όνειρα των ανθρώπων.



Την πρώτη μέρα του καινούργιου χρόνου ο Θεός φώναξε τους αγγέλους σε συμβούλιο. Ήθελε ν’ ανοίξει καινούργια βιβλία για τη νέα χρονιά κι ήθελε να ξέρει πόσα από τα έργα του παλιού χρόνου είχαν τελειώσει, πόσα είχαν μείνει μισοτελειωμένα και πόσα δεν είχαν αρχίσει ακόμα, παρά τις οδηγίες του.

Τα μικρά αγγελάκια κατέβασαν από τα ράφια τα μεγάλα χοντρά βιβλία και τ’ απόθεσαν στο συννεφένιο τραπέζι. Πήραν μολύβια και γομολάστιχες κι ήταν έτοιμα να γράψουν και να σβήσουν.

Ο Θεός ρωτούσε, οι άγγελοι απαντούσαν.

– Ανοίξτε τη σελίδα της προόδου. Πώς πάνε οι άνθρωποι;

– Πολύ καλά, αποκρίθηκε ο μεγάλος Άγγελος. Ξαναπήγαν στο φεγγάρι και φωτογράφισαν και την Αφροδίτη.

Ο Θεός κούνησε το κεφάλι του.

– Από αγάπη; Από ομόνοια; Από συμπόνια; Πώς πάνε;

Οι άγγελοι κόμπιασαν. Ο Θεός κατάλαβε. Έσκυψε στη σελίδα. Ήταν πυκνογραμμένη. Διάβασε προσεκτικά και ξεχώρισε τις λέξεις: «Πόλεμοι. Μάχες. Βόμβες. Κανόνια. Σκοτωμοί. Φθόνος. Πλεονεξία. Φτώχεια».

– Βάλτε αυτή τη σελίδα στις ζημιές του παλιού χρόνου, είπε θλιμμένος. Ανοίξτε μια καινούργια κατάλευκη. Και πέστε να έρθουν μπροστά μου τα περιστέρια τ’ ουρανού.

Τα πουλάκια φτεροκόπησαν σε λίγο και παρατάχτηκαν μπροστά του. Τα ματάκια τους γυάλιζαν σαν τις μαύρες χάντρες του κομπολογιού.

– Σας παρακαλώ, είπε ο Θεός, να πεταχτείτε μέχρι τη γη να δώσετε αυτά τα μηνύματα στους ανθρώπους. Είναι μηνύματα ειρήνης και αγάπης. Να τους δώσετε να καταλάβουν ότι είμαι πικραμένος γιατί δεν τηρούν τις εντολές μου.

Οι άγγελοι άρχισαν να γράφουν μηνύματα σε μικρά λευκά χαρτάκια: «Αγαπάτε αλλήλους», «Επί γης ειρήνη», «Αγάπα τον πλησίον σου ως σεαυτόν», «Ειρήνη υμίν». Ύστερα έδεσαν μικρές κορδελίτσες στα ποδαράκια των πουλιών και τα άφησαν να φύγουν.

Το ταξίδι ήταν μεγάλο. Τα περιστέρια ξεκουράστηκαν για λίγο, άλλα στην Πούλια, άλλα στον Αυγερινό, άλλα στο φεγγάρι, και αργά πια τη νύχτα έφτασαν στη γη.

Μαζί με τις νιφάδες του χιονιού, που άρχισαν να πέφτουν μέσα στην παγωνιά, έφτασαν και τα περιστέρια στη μεγάλη πόλη. Φτεροκόπησαν δυνατά, τίναξαν τα φτερά τους και στάθηκαν στις στέγες, στα πρεβάζια των παραθύρων, στα σκαλιά, στα μπαλκόνια και στα πεζοδρόμια. Το κρύο ήταν δυνατό κι ο κόσμος λιγοστός στους δρόμους. Κανένας βιαστικός δεν έδωσε σημασία στα περιστέρια, που φτερούγιζαν γύρω τους κάνοντας εναέριες βόλτες, πάνω από τα κεφάλια τους. Μόνο κάποιος σκέφτηκε: «Τι θέλουν τα περιστέρια μέσα στην άγρια νύχτα;» Και προχώρησε αδιάφορος.

Τα περιστέρια φτερούγιζαν πάνω από τους ανθρώπουςΤα περιστέρια φτερούγιζαν πάνω από τους ανθρώπους

Τα περιστέρια άρχισαν τότε να κτυπούν τις πόρτες και τα παράθυρα. Όλοι όμως ήταν απασχολημένοι. Έτρωγαν, έπαιζαν, κοιμόνταν, έβλεπαν τηλεόραση. Πώς ν’ ακούσουν τα ραμφίσματα των πουλιών; Πώς να καταλάβουν την απελπισία τους; Μερικοί βγήκαν μέχρι το παράθυρο, μα δεν έκαναν τον κόπο ούτε να τ’ ανοίξουν. Μάταια μιλούσαν τα πουλιά, μάταια παρακαλούσαν: «Ανοίξτε, σας φέρνομε μηνύματα από το Θεό».

Στο τέλος άρχισαν να κρυώνουν. Χιλιάδες χιονένιες πεταλούδες σκέπασαν την πόλη. Τα φτερά τους μούσκεψαν. Απελπίστηκαν. Σταμάτησαν τις προσπάθειές τους και συγκεντρώθηκαν στο καμπαναριό. Η καμπάνα λύγισε κάτω από το βάρος τους και κτύπησε μια φορά θλιμμένα μέσα στη νύχτα: Νταν!

Την άλλη μέρα το πρωί, η πόλη δεν ξεχώριζε από ψηλά. Σαν κάποιος ζωγράφος να είχε βουτήξει το πινέλο του σε άσπρη μπογιά και να την είχε βάψει άσπρη. Το κρύο ήταν τσουχτερό, μα την ημέρα όλα είναι πάντα καλύτερα.

Τα περιστέρια μπήκαν στην εκκλησία και ζήτησαν από το Θεό οδηγίες. «Κανείς δεν μας έδωσε σημασία», παραπονέθηκαν. «Κανείς δεν κατάλαβε τη γλώσσα μας. Τι να κάνομε;»

Ο Θεός τους είπε:

– Να πάτε στα παιδιά. Δώστε τα μηνύματα στα παιδιά. Η αγάπη φωλιάζει στις δικές τους καρδιές. Είναι αγνά, και θα σας καταλάβουν. Από τα παιδιά ξεκινά η ειρήνη και η αγάπη.

Μα παιδιά δεν ήταν στους δρόμους. Ήταν δίπλα στο τζάκι, κοντά στη φωτιά κι έπαιζαν με τα καινούργια τους παιχνίδια. Ένα μονάχα βρέθηκε έξω, κι αυτό ήταν σ’ ένα χωριό ψηλά, στο βουνό, που πήγε να δει τι κάνουν τα ζώα μες στην παγωνιά.

Ένα μικρό περιστέρι έτρεξε με βιασύνη να προλάβει το παιδί και κτύπησε το πόδι του στη στέγη. Μια σταγόνα αίμα έβαψε το χιόνι τριανταφυλλί, και λαβωμένο το πουλί έπεσε μπροστά του. Το πήρε στοργικά στα δυο του χέρια και μπήκε στο φτωχικό του. Κάθισε κοντά στο μαγκάλι και να το ζεστάνει, του καθάρισε την πληγή, το κράτησε στην αγκαλιά του και το κανάκευε* με αγάπη.

– Κοίταξε στο πόδι μου, έγνεψε το πονεμένο περιστέρι. Σου φέρνω ένα μήνυμα από το Θεό.

Το παιδί κατάλαβε. Έλυσε την κορδέλα και συλλάβισε την παραγγελία: «Α-γα-πά-τε αλ-λή-λους». Το παιδί ήξερε τη λέξη «αγαπώ». Ήξερε να την κλίνει ολόκληρη. Αγαπούσε τους γονιούς του, αγαπούσε τα ζώα, αγαπούσε τα γράμματα. Φώναξε τους δικούς του και τους είπε το νέο: «Αγαπάτε αλλήλους».

Εκείνοι βγήκαν στο χωριό. Ένα λαβωμένο περιστέρι, είπαν, μας έφερε ένα μήνυμα από το Θεό: Αγαπάτε αλλήλους. «Αγαπάτε αλλήλους»; είπαν οι γείτονες και δεν πίστευαν. «Μα αυτό είναι θαύμα!» Το νέο μαθεύτηκε σ’ όλο το χωριό. Κι ένας ένας, δυο δυο οι χωριανοί πήγαιναν να δουν το λαβωμένο πουλί στην αγκαλιά του παιδιού, και θαύμαζαν κι έκαναν το σταυρό τους και γονάτιζαν. Μαλάκωνε η ψυχή τους και ζέσταινε η καρδιά τους.

Κι όσο πιο πολλοί άνθρωποι πλησίαζαν, τόσο το χαρτάκι μεγάλωνε, και τα γράμματα μεγάλωναν κι εκείνα: «Αγαπάτε αλλήλους», και δεν χώραγαν πια στο σπίτι, κι ο κόσμος θαύμαζε, και το χαρτάκι ολοένα μεγάλωνε και δεν το χωρούσε πια το χωριό. «Αγαπάτε αλλήλους», και τα γράμματα όλο και μεγάλωναν και γίνονταν τεράστια γράμματα, γράμματα σημαδιακά. Στο τέλος το μικρό χαρτάκι έγινε μια τεράστια σημαία, που ανέμιζε πάνω από το χωριό, ψηλά στο βουνό: «Αγαπάτε αλλήλους». Και τις τέσσερεις άκρες τις κρατούσαν οι άγγελοι.

Και το νέο ροβόλησε στις πλαγιές, σαν το νερό της καθάριας πηγής, και κατέβηκε στον κάμπο και στην πόλη να ξεδιψάσει τον κόσμο, κι άκουσαν το μήνυμα οι άνθρωποι στις πόλεις και ταράχτηκαν. «Αγαπάτε αλλήλους». Βγήκαν στις χιονισμένες στράτες και κοίταξαν ψηλά στο βουνό. Και διάβασαν: «Αγαπάτε αλλήλους».

Και ξεκίνησαν όλοι –άντρες, γυναίκες, παιδιά– ν’ ανεβούν στο βουνό να δουν το παιδί με το λαβωμένο περιστέρι στην αγκαλιά.

Κι ήταν όλα πολύ όμορφα. Ο κόσμος που ανέβαινε στο βουνό κι οι άγγελοι που κρατούσαν το τεράστιο μήνυμα: «Αγαπάτε αλλήλους». Ο ήλιος βγήκε να χαζέψει και τα χρύσωσε όλα.

Τα περιστέρια δεν είχαν όρεξη ν’ ανεβούν στον ουρανό και νύχτωσαν για δεύτερη φορά στη γη. Μα ήταν ευτυχισμένα, γιατί η αποστολή τους είχε πετύχει. Κούρνιασαν και πάλι όλα μαζί μέσα στο καμπαναριό. Κι η καμπάνα λύγισε και πάλι από το βάρος τους και τα φτεροκοπήματά τους, κι άρχισε να χτυπά χαρούμενη μέσα στη νύχτα:

– Νταν! Νταν! Νταν! Νταν! Νταν!



Μια φορά ήταν ένας χαρούμενος και ευτυχισμένος άνθρωπος που ζούσε με την οικογένεια του στην άκρη του χωριού. Καλλιεργούσε ένα χωραφάκι που με πολλή ιδρώτα το όργωνε και το περιποιόταν, και αυτό πλουσιοπάροχα του έδινε τους καρπούς του. Δεν ήταν πλούσιος, αλλά ούτε φτωχός. Με τη σκληρή εργασία του κατάφερνε να έχει τα απαραίτητα προς το ζείν, και να συντηρεί αξιοπρεπώς την οικογένεια του.  

Είχε μια καλή σύζυγο και δυο μικρά παιδιά, που και αυτά βλέποντας όλη τη χαρά γύρω τους που πήγαζε από τον νοικοκύρη της φαμελιάς, ήσαν επίσης χαρούμενοι. Είχαν αγάπη μέσα τους, και μια καλή κουβέντα για όλους. Δε ζήλευαν κανένα και αγαπούσαν όλους, και όλοι αγαπούσαν αυτούς.  

Ένεκα της εσωτερικής αυτής αγάπης, γύρω στην ατμόσφαιρα διαχεόταν γαλήνη και ηρεμία. Ένεκα της χαράς που εξέπεμπαν, στην αυλή γύρω τους επικρατούσε χαμόγελο και αισιοδοξία. Ήσαν καλοσυνάτοι, ταπεινοί και φιλεύσπλαχνοι. Είχαν τις χάρες όλες οι οποίες πήγαζαν από τις καρδιές τους και τις μετέδιδαν ακόμα και στους γύρω μίζερους γείτονες τους. Δε χρειάζονταν πλούτη πολλά για να είναι ευτυχισμένοι. Με την άδολη αγάπη τους ένιωθαν πλήρεις, και χωρίς έγνοιες και μαράζια, χωρίς στεναχώριες και άγχος, είχαν την υγεία τους καθώς η ηρεμία και η αγάπη βοηθούν τους ανθρώπους να μην αρρωστούν.  

Οι άλλοι άνθρωποι τους ζήλευαν αλλά και τους θαύμαζαν, και όλοι αποζητούσαν τη συντροφιά τους για να νιώσουν και αυτοί χαρούμενοι καθώς ήξεραν πως η αγάπη και η χαρά εύκολα μεταδίδεται όταν πραγματικά υπάρχει. Όλοι επιθυμούσαν να πάρουν λίγη από την ακτινοβολία και τη θετική ενέργεια που πήγαζε εκ της θετικής τους αύρας.  

Στην απέναντι γειτονιά ζούσε ένας άρχοντας με πολλά πλούτη, αλλά χωρίς χαρά στο μεγάλο σπιτικό του, και έγνοιες πολλές τριβέλιζαν το μυαλό του. Ενώ έδειχνε να έχει όλα τα καλά καθώς είχε πλουσιοπάροχη ζωή, εντούτοις η πραγματικότης ήταν άλλη. Μέσα στους τοίχους της μεγάλης οικίας, υπήρχε αλαζονεία, υπεροψία, και κενοδοξία. Όλα προερχόμενα από μα απληστία που είχε κυριεύσει τους ένοικους, όλα προερχόμενα από μια μανία που τους κυρίευσε να συσσωρεύουν όλο και περισσότερο πλούτο. Δεν υπήρχε χαρά, αλλά κατήφεια και θλίψη, δεν υπήρχε ξεγνοιασιά, αλλά σκοτούρες και σκέψεις.  

Έβλεπε λοιπόν ο πλούσιος νοικοκύρης τους απέναντι γειτόνους του και αναρωτιόταν πως ήταν δυνατόν αυτοί ενώ φτωχοί στο σπιτικό τους να πλημμυρίζει η χαρά, και στο δικό του η μιζέρια και η κατάθλιψη.  

Και όλο σκεφτόταν το ζήτημα, ώσπου κατέληξε στο συμπέρασμα πώς με τα χρήματα μόνο, δεν αποκτάται η ευτυχία, παρά μόνον τα πολλά πλούτη πολλές φορές χαλούν τους ανθρώπους, και σκέφτηκε να κάνει ένα πείραμα.  
 
Έβαλε σε ένα πουγκί κάμποσα χρυσά νομίσματα, και το άφησε έξω από το σπιτάκι του γείτονα του. Ανοίγοντας την πόρτα ο καλός ανθρωπάκος, βρήκε το πουγκί. Αμέσως σχηματίστηκε έκπληξη στο πρόσωπό του, και με ερευνητική ματιά μήπως ήταν κανένας τριγύρω και τον είδε, μπήκε γρήγορα στο σπίτι του. Άδειασε το περιεχόμενο και τα χρυσά νομίσματα έπεσαν στο πάτωμα. Δεν πίστευε αυτό που έβλεπε, ήταν ένας θησαυρός, όλος δικός του. Άρχισε να παίζει με τα νομίσματα και να τα μετρά, και πάλι να τα μετρά, και να μη χορταίνει να τα ξαναμετρά. Μύριες οι σκέψεις στο κεφάλι του, πώς να τα χρησιμοποιήσει, πώς να τα αξιοποιήσει. Οι μέρες περνούσαν αλλά το μυαλό του είχε κολλήσει στα χρυσά νομίσματα. Μια φιλαργυρία τον κυρίευσε, και αντί να σκέφτεται πώς να τα ξοδέψει, σκεφτόταν πώς να τα φυλάξει, πως δεν έπρεπε να τα ξοδέψει, πως δεν έπρεπε να ξαναγίνει φτωχός. Θα τα φύλαγε και θα δούλευε περισσότερο ώστε να φυλάξει περισσότερα, να γίνει περισσότερο πλούσιος, να γίνει και αυτός άρχοντας όπως τον απέναντι του στην άλλη γειτονιά..  

Θα έπρεπε να βρει και δεύτερη δουλειά σκέφτηκε. Θα έβαζε τη γυναίκα του να κάνει σκληρή οικονομία στο σπίτι. Έτσι, σε μερικά χρόνια θα είχε πάρα πολλά χρήματα και θα ήταν πραγματικός άρχοντας.  

Αμέσως έβαλε σε εφαρμογή το σχέδιο του. Δούλευε πολύ, κουραζόταν πολύ, κοιμόταν λίγο, έγινε γκρινιάρης, χάθηκε η ανεμελιά του και μόνη έγνοια είχε το χρήμα. Έγινε μίζερος και στενάχωρος. Χαιρόταν μόνο όταν κάθε φορά έβαζε μέσα στο πουγκί και άλλα χρήματα. Τον κυρίευσε το χρήμα και κατάντησε σπαγκοραμμένος και φιλάργυρος. Η γυναίκα του μην αντέχοντας την γκρίνια και τη μιζέρια του, πήρε τα παιδιά και τον εγκατέλειψε.  

Και ο άρχοντας από την απέναντι γειτονιά που παρακολουθούσε την κατάντια του, μειδιώντας αποφάνθηκε πώς το χρήμα συνήθως δε φέρνει ευτυχία, αλλά φέρνει έγνοιες και σκοτούρες που κατατρώγουν τις ψυχές αυτών που τα έχουν πολλά.  



Μια φορά και έναν καιρό υπήρχε ένα πελώριο κάστρο βαθιά μέσα στο δάσος στο οποίο ζούσε ένας γιγάντιος και τρομερός δράκος. Ο δράκος αυτός ήταν πολύ τυχερός καθώς είχε μπόλικο φαγητό και μια στέγη πάνω από το κεφάλι του για να ζήσει ευτυχισμένα κάθε του ημέρα.

Όμως ο δράκος αυτός παρόλο που είχε ό,τι χρειαζόταν, ήταν άπληστος και δεν του άρεσε να μοιράζεται το φαγητό του με κανέναν. Έτσι δεν είχε ποτέ του κανέναν φίλο και κάθε φόρα που ερχόταν κάποιος πεινασμένος περαστικός μπροστά στην πόρτα του ούτε που του έδινε σημασία.

Σε αυτό το κάστρο επίσης υπήρχαν και τέσσερα μικρά ποντικάκια που έτρωγαν τα αποφάγια του δράκου χωρίς εκείνος να ξέρει την ύπαρξη τους. Από την άλλη, τα ποντίκια ήθελαν να γίνουν φίλοι μαζί του ώστε να μην τρώνε πια τα αποφάγια, αλλά να γευματίζουν όλοι μαζί σαν φίλοι. Όμως τον φοβόντουσαν και δεν έβρισκαν το θάρρος να τον ρωτήσουν.

Μέχρι που μια μέρα αποφάσισαν να το ρισκάρουν. Εμφανίστηκαν μπροστά στο θηρίο και του είπαν την γνώμη τους. Ο δράκος στην αρχή τα έχασε. Πως μπορούσαν τόσο μικρά πλάσματα και είχαν τόσο θάρρος, σκέφτηκε, αλλά μετά νευρίασε και είπε:

- Και γιατί να μοιραστώ το φαγητό μου μαζί σας ενώ μπορώ να το φάω μόνος μου όλο; Έτσι θα μου φτάσει για πάντα! είπε ο δράκος και τα ποντίκια έφυγαν απογοητευμένα.

Ο καιρός περνούσε και ο δράκος έτρωγε καλά ενώ τα ποντίκια έτρωγαν τα αποφάγια που άφηνε. Όμως μια μέρα ο δράκος έφαγε τόσα πολύ και τόσο γρήγορα που στο τέλος τον πονούσε η κοιλιά του!

- Τι θα κάνω τώρα; σκέφτηκε.

Όταν το έμαθαν τα ποντίκια, έτρεξαν αμέσως για βοήθεια, καθώς αυτά ήξεραν κάτι από γιατροσόφια, και τελικά έκαναν τον δράκο καλά.

- Ευχαριστώ πολύ για την φροντίδα σας καλοί μου φίλοι, είπε ο δράκος. Πως μπορώ να σας το ξεπληρώσω;

- Αν μας αφήνεις να τρώμε λίγο από το δικό σου φαγητό θα ήμασταν πολύ χαρούμενοι, του απάντησαν.

Έτσι ο δράκος δέχτηκε με χαρά, καθώς κατάλαβε το λάθος του. Δεν πρέπει να είμαστε εγωιστές και άπληστοι γιατί έτσι χάνουμε τους φίλους μας.



Μια φορά κι έναν καιρό ήταν τρία μικρά γουρουνάκια που ζούσαν ξέγνοιαστα κι ευτυχισμένα με τη μαμά τους.

Όταν μεγάλωσαν τους είπε η μαμά τους:

"Τώρα παιδιά μου μεγαλώσετε και πρέπει να πάτε να ζήσετε τη ζωή σας χωρίς εμένα. Θα πάρει, λοιπόν, καθένα τα πράγματά του και θα πάτε να φτιάξετε από ένα σπίτι να ζήσετε. Και προσοχή! Το σπίτι που θα χτίσετε πρέπει να είναι γερό για να μη μπορεί να το γκρεμίσει ο κακός ο λύκος και σας φάει".

Πήρε, λοιπόν, το κάθε γουρουνάκι το δρόμο του.

Το πρώτο συνάντησε έναν κύριο που πουλούσε άχυρα. Σκέφτηκε, λοιπόν, "γιατί να κάθομαι να δουλεύω σαν το σκυλί, ας φτιάξω μάνι μάνι ένα σπίτι με άχυρα".

Κι έτσι αγόρασε τ'άχυρα κι έφτιαξε ένα σπίτι.

Το δεύτερο γουρουνάκι βρήκε πρόχειρα κάτι ξύλα. Σκέφτηκε κι αυτό, "με τα ξύλα αυτά θα φτιάξω το σπιτάκι".

Το τρίτο γουρουνάκι, όμως, το πιο έξυπνο απ'όλα, έχτισε ένα σπιτάκι με τούβλα.

Ο κακός ο Λύκος μυρίστηκε τα γουρουνάκια.

Πάει στο σπίτι του πρώτου και χτυπάει.

Τοκ τοκ τοκ

Γ: Ποιος είναι;

Λ: Γουρουνάκι άνοιξέ μου να μπω μέσα.

Γ: Πριτς που θα σ'ανοίξω. Να με φας!

Λ: Δε μ' ανοίγεις; Τότε κι εγώ θα φυσήξω και στη στιγμή θα σου γκρεμίσω το σπίτι.

Κι ο λύκος φύσηξε και τα άχυρα σκορπίστηκαν στον αέρα.

Το γουρουνάκι έτρεξε και ζήτησε καταφύγιο στο δεύτερο αδελφάκι του.

Έρχεται κι ο κακός ο λύκος και χτυπάει την πόρτα.

Τοκ τοκ τοκ

Γ: Ποιος είναι;

Λ: Γουρουνάκια ανοίξτε μου να μπω μέσα.

Γ: Πριτς που θα σ'ανοίξουμε. Να μα φας;

Λ: Δε μ' ανοίγετε;! Τότε κι εγώ θα φυσήξω και στη στιγμή θα σας γκρεμίσω το σπίτι.

Κι ο λύκος φύσηξε και τα ξύλα σκορπίστηκαν στον αέρα.

Τότε τα γουρουνάκια έτρεξαν γρήγορα, γρήγορα και ζήτησαν καταφύγιο στο σπίτι του άλλου αδελφού.

Έρχεται ο κακός ο λύκος και χτυπάει την πόρτα.

Τοκ τοκ τοκ

Γ: Ποιος είναι;

Λ: Γουρουνάκια ανοίξτε μου να μπω μέσα.

Γ: Πριτς που θα σ'ανοίξουμε. Να μα φας;

Λ: Δε μ' ανοίγετε! Τότε κι εγώ θα φυσήξω και στη στιγμή θα σας γκρεμίσω το σπίτι.

Ο λύκος φύσηξε με όλη του τη δύναμη και αλλά το σπίτι ήταν γερό, χτισμένο με τούβλα και δεν σκορπίστηκε όπως τα προηγούμενα.

Ο λύκος τότε σκέφτηκε να κατέβει από τη καμινάδα του τζακιού.

Τα γουρουνάκια ακούγοντας θόρυβο από την καμινάδα, φαντάστηκαν ότι ήταν ο κακός ο λύκος, κι έτσι έβαλαν φωτιά στα ξύλα του τζακιού.

Ο λύκος δεν κατάφερε να κατέβει γιατί θα έκαιγε την ουρά του κι έτσι άφησε ήσυχα τα γουρουνάκια.

Χαρούμενα τα γουρουνάκια βγήκαν να παίξουν έξω και υποσχέθηκαν την επόμενη φορά να φτιάξουν πιο γερά σπίτια!

Και έζησαν αυτά καλά και εμείς καλύτερα!



Μια φορά κι έναν καιρό, ήταν ένας πατέρας που είχε τρεις γιούς. Μια μέρα, τους φώναξε για τους πει κάτι πολύ σοβαρό και να τους δώσει από ένα δώρο. Ο πατέρας έδωσε στο μεγαλύτερο γιο έναν πετεινό, στο δεύτερο ένα δρεπάνι και στο τρίτο μια γάτα.

- Είμαι πια γέρος, τους είπε. Πλησιάζει το τέλος μου, και με όλη μου την καρδιά θα ήθελα να σας εξασφαλίσω πριν πεθάνω. Χρήματα δεν έχω καθόλου όμως, και τα μικρά δώρα που σας έδωσα φαίνονται πως δεν έχουν καμιά σχεδόν αξία. Στο χέρι σας είναι να τα κάνετε να αποκτήσουν μεγάλη αξία. Για το καλό σας, ακούστε τη συμβουλή μου. Να σηκωθείτε και να πάτε σ’ έναν τόπο όπου τα πράγματα αυτά να είναι άγνωστα στους ανθρώπους. Σκεφτείτε τότε τι δουλειά θα κάνετε και θα βρείτε την τύχη σας!

Έτσι, όταν πέθανε ο πατέρας, ο μεγαλύτερος γιος ξεκίνησε με τον πετεινό του για μέρη μακρινά. Μα όπου κι αν πήγαινε, σε κάθε πόλη έβλεπε από μακριά να στέκεται ψηλά στο καμπαναριό της εκκλησίας ένας πετεινός. Στα χωριά άκουγε πάλι ένα σωρό πετεινούς να λαλούν. Έτσι ο πετεινός του φαινόταν να μην έχει καμιά αξία. Δεν υπάρχει, έλεγε μέσα του, καμιά ελπίδα να κάνω κι εγώ την τύχη μου.

Ύστερα από καιρό όμως έφτασε σ’ ένα νησί. Οι άνθρωποι στο νησί αυτό δεν είχαν ποτέ ακούσει για πετεινό κι ούτε καταλάβαιναν να υπολογίσουν την ώρα. Ήξεραν αν ήταν πρωί ή βράδυ, μα τη νύχτα δεν μπορούσαν να κοιμηθούν ξένοιαστοι. Φοβόντουσαν μην τους πάρει ο ύπνος κι αργήσουν να πάνε πρωί – πρωί στη δουλειά τους.

- Προσέξτε, τους είπε, τι όμορφο και χρήσιμο πουλί είναι αυτός ο πετεινός. Σαν αληθινός ιππότης μοιάζει! Έχει πάνω στο κεφάλι του ένα αστραφτερό κόκκινο λοφίο και στέκεται στα πόδια του καμαρωτός. Λαλάει τρεις φορές τη νύχτα σε ορισμένες ώρες και την τρίτη φορά που θα ακουστεί η φωνή του, ο ήλιος ετοιμάζεται να ανατείλει. Μα δεν είναι μόνο αυτό. Μερικές φορές φωνάζει και τη μέρα, και τότε πρέπει να φυλαχτείτε γιατί η φωνή του μας προμηνύει πως ο καιρός σίγουρα θα αλλάξει.

Τα λόγια του ξένου άρεσαν πάρα πολύ στους ανθρώπους του νησιού. Έμειναν άγρυπνοι μια ολόκληρη νύχτα και άκουσαν με μεγάλη τους χαρά τη θριαμβευτική λαλιά του πετεινού στις δύο, στις τέσσερις και στις έξι το πρωί. Και τότε τον ρώτησαν αν το πουλί το είχε για πούλημα και πόσα χρήματα θα ήθελε για να το δώσει.

- Θέλω τόσο χρυσάφι όσο μπορεί να σηκώσει ένας γάιδαρος, τους απάντησε.

- Καλή είναι η τιμή για ένα τόσο όμορφο και χρήσιμο πουλί, είπαν όλοι οι νησιώτες με μια φωνή και συμφώνησαν να αγοράσουν τον πετεινό και να του δώσουν όσα ζητούσε.

Όταν γύρισε ο γιος στο σπίτι του με τόσο χρυσάφι, τα αδέρφια του απόρησαν πολύ με την επιτυχία του. Τότε ο δεύτερος γιος σκέφτηκε:

- Δίκιο είχε ο πατέρας μας τελικά. Θα πάω κι εγώ να βρω την τύχη μου με το δρεπάνι που μου χάρισε.

Έτσι ξεκίνησε κι αυτός για μέρη μακρινά. Πήγε σε πολιτείες και χωριά. Άρχισε όμως να απελπίζεται γιατί, όπου κι αν πήγαινε, συναντούσε πάντα χωρικούς που είχαν στον ώμο δρεπάνια τόσο καλά όσο ήταν και το δικό του.

Μια μέρα όμως η καλή του τύχη τον βοήθησε και έφτασε σ’ ένα νησί. Οι άνθρωποι στο νησί αυτό δεν ήξεραν ούτε καν τί θα πει δρεπάνι και μόλις ωρίμαζε το σιτάρι, πήγαιναν μέσα στα χωράφια και προσπαθούσαν να θερίσουν με τα χέρια. Έτσι όμως ήταν πάρα πολύ δύσκολο να κάνουν τη δουλειά τους και πολύ σιτάρι πήγαινε χαμένο.

Θέριζαν το στάρι με τα χέρια.

Όταν λοιπόν ο ξένος άρχισε να δουλεύει με το δρεπάνι του, θέριζε τόσο γρήγορα, τόσο εύκολα που όλοι απορούσαν και τον κοίταζαν με ανοιχτό το στόμα. Θα ήταν πρόθυμοι να του δώσουν οτιδήποτε για τους δώσει ένα τόσο θαυματουργό εργαλείο για τη δουλειά τους. Εκείνος αρκέστηκε να πάρει ένα άλογο φορτωμένο με δυο σακιά γεμάτα χρυσάφι και να γυρίσει σπίτι του θριαμβευτής.

Και τώρα ήρθε η σειρά του τρίτου γιου. Ήθελε κι αυτός να βρει την τύχη του με τη γάτα που του χάρισε ο πατέρας του. Έτσι λοιπόν ξεκίνησε για μέρη μακρινά. Στην αρχή έπαθε κι αυτός ό,τι και τα δυο μεγαλύτερα αδέρφια του. Όπου κι αν ταξίδεψε, σε όποια χώρα κι αν πήγε, παντού ήταν γεμάτο γάτες, τόσες πολλές που τα πιο πολλά νεογέννητα γατάκια δεν ήξεραν τί να τα κάνουν.

Σ’ ένα του ταξίδι, έφτασε και σ’ ένα νησί. Για καλή του τύχη, στο νησί αυτό κανένας κάτοικος δεν είχε γάτα, ούτε ήξερε τι είναι αυτό το ζώο και οι ποντικοί είχαν κυριεύσει όλο το νησί και έκαναν ότι ήθελαν! Έβλεπες τα μικρά τρωκτικά να χοροπηδούν ανενόχλητα πάνω στα τραπέζια και τις καρέκλες και να τριγυρνούν παντού. Όλος ο κόσμος παραπονιόταν γι’ αυτή τη συμφορά. Ο ίδιος ο βασιλιάς του νησιού δεν ήξερε με τι τρόπο να γλιτώσει από τους ποντικούς μέσα στο παλάτι του. Σε κάθε γωνιά του παλατιού άκουγες τις ψιλές διαπεραστικές φωνούλες τους και τα μυτερά τους δόντια που ροκάνιζαν κάθε τι που βρισκόταν μπροστά τους.

Να λοιπόν που θα κάνω κι εγώ την τύχη μου, είπε μέσα του ο τρίτος γιος. Πόσο δίκιο είχε ο πατέρας!.

Αμόλησε αμέσως τη γάτα στο παλάτι και μέσα σ’ ένα λεπτό αυτή είχε ξεκαθαρίσει κιόλας δυο δωμάτια. Τότε όλοι παρακάλεσαν τον βασιλιά να αγοράσει το θαυματουργό εκείνο ζώο σε οποιαδήποτε τιμή για το καλό του τόπου. Ο βασιλιάς έδωσε πρόθυμα ό,τι του ζήτησε ο ξένος: ένα μουλάρι φορτωμένο με χρυσάφι και πολύτιμα κοσμήματα. Κι έτσι ο τρίτος αδερφός γύρισε στο σπίτι πλουσιότερος από τους άλλους δύο.

Στο μεταξύ η γάτα είχε στήσει πανηγύρι. Στο βασιλικό παλάτι θέριζε αλύπητα τους ποντικούς. Όμως κάποια στιγμή κουράστηκε από τη δουλειά και δίψασε πολύ. Στάθηκε λοιπόν, σήκωσε το κεφαλάκι της και φώναξε:

- Μιάου! Μιάου!

Η γάτα έκανε μιαου μιαου!

Όταν ο βασιλιάς άκουσε εκείνη την παράξενη φωνή της γάτας, κάλεσε όλους τους αυλικούς του για να ακούσουν κι εκείνοι. Μα μόλις η γάτα ξαναφώναξε «μιάου!» οι περισσότεροι απ’ αυτούς έβγαλαν στριγκλιές κι άρχισαν να τρέχουν εδώ κι εκεί τρελοί από φόβο. Ο βασιλιάς κάλεσε τότε το συμβούλιο του για να αποφασίσουν τι να κάνουν. Ύστερα από πολλές συζητήσεις συμφώνησαν να στείλουν έναν αντιπρόσωπο στη γάτα να την ειδοποιήσουν να φύγει αμέσως από το νησί γιατί αλλιώς θα ήταν υποχρεωμένοι να τη διώξουν.

- Προτιμούμε, είπαν οι σύμβουλοι, χίλιες φορές να συνθηκολογήσουμε με τους ποντικούς – άλλωστε έχουμε συνηθίσει αυτό το κακό – παρά να γλιτώσουμε απ’ αυτούς και να κινδυνεύει η ζωή μας από τη γάτα.

Σύμφωνα λοιπόν με την απόφαση του συμβουλίου, ένας αυλικός ντυμένος με την επίσημη στολή του παρουσιάστηκε στη γάτα και της ζήτησε να φύγει μόνη της από το παλάτι. Η γάτα όμως, που η δίψα της ήταν πολύ μεγάλη και μεγάλωνε κάθε στιγμή που περνούσε, απάντησε θυμωμένη:

«Μιάου, μιάου!».

Ο αυλικός ήταν τόσο φοβισμένος που νόμιζε ότι του είπε «Όχι!όχι! » και αυτήν την απάντηση έφερε πίσω στο βασιλιά.

- Καλά λοιπόν, είπαν οι σύμβουλοι, θα την αναγκάσουμε να φύγει.

Οπλίστηκαν καλά κι έβαλαν φωτιά στα δωμάτια για να κάψουν μαζί και τη γάτα. Σε λίγο όμως, το παλάτι ολόκληρο τυλίχτηκε στις φλόγες!

Όταν η φωτιά πλησίασε στο δωμάτιο που βρισκόταν η γάτα, αυτή έδωσε μια και πήδηξε έξω από το παράθυρο κι εξαφανίστηκε για πάντα. Κανείς δεν την είδε ξανά, αλλά στο μεταξύ ο βασιλιάς και οι αυλικοί άφησαν το παλάτι κι αυτό έγινε στάχτη! Από τότε αποφάσισαν να μην φοβηθούν ποτέ ξανά τις γατούλες...

Τα τρία αδέλφια που είχαν γίνει πλούσιοι έκαναν οικογένειες και δεν πείραξαν ποτέ στη ζωή τους κανέναν. Kαι έζησαν αυτοί καλά και εμείς καλύτερα.



Μια φορά και έναν καιρό ... παραμονή Χριστουγέννων, αφού ο Άγιος Βασίλης μοίρασε όλα τα δώρα στα παιδιά, έφυγε ευχαριστημένος με το έλκηθρό του για το χωριό. Εκεί τον περίμενε ένα πλούσιο γιορτινό τραπέζι, η Αγιο-Βασιλίνα, τα ξωτικά και οι τάρανδοι... Θα διασκέδαζαν όλοι μαζί, όπως κάθε χρόνο, θα έτρωγαν και θα άκουγαν τις εμπειρίες από το μακρινό ταξίδι του Άγιου Βασίλη. Καθώς περνούσαν υπέροχα, χόρευαν και τραγουδούσαν, τα ξωτικά περίμεναν με ανυπομονησία να ακούσουν ιστορίες από το μακρινό ταξίδι του Άγιου Βασίλη και των ταράνδων. Ενώ λοιπόν, ξεκίνησε να εξιστορεί για όλα όσα του συνέβησαν και τις ανησυχίες που είχε, μπαίνοντας στα σπίτια, για να μη ξυπνήσει κάποιο παιδάκι και τον δει...

Άρχισε να ακούγεται κάτι σαν... Κάποιος να φώναζε δυνατά, κάποιοι ήχοι τράβηξαν αμέσως την προσοχή του Άγιου Βασίλη. Όλοι αναρωτήθηκαν, μήπως τα ξωτικά είχαν σκαρώσει κάτι. Αλλά τι να ήταν άραγε;

Σταμάτησε ο Άι Βασίλης να μιλάει, σηκώθηκε και είπε με βροντερή φωνή: «Μα τότε τι ακούγεται έτσι; Σαν κάποιος να στενοχωριέται να φωνάζει!» Έπειτα, σηκώθηκαν όλοι μαζί και άρχισαν να κατεβαίνουν τις ξύλινες σκάλες του σπιτιού για την αποθήκη.

Μα κατέβαιναν, κατέβαιναν, κατέβαιναν ... και οι ήχοι ακουγόντουσαν όλο και πιο δυνατά. Μόλις έφτασαν κάτω, ο Άγιος Βασίλης και η Αγιο-Βασιλίνα, παρατήρησαν αμέσως ότι οι φωνές έρχονταν μέσα από το παλιό μπαούλο που είχε μαζέψει εκεί η Αγιο-Βασιλίνα τα παλιά παιδικά παραμύθια όλων των εποχών. Ανοίγοντας το μπαούλο, τι να δουν.... Ξαφνικά, όλοι οι ήρωες των παραμυθιών άρχισαν να βγαίνουν έξω, ένας – ένας. Βγήκε η κοκκινοσκουφίτσα, ο λύκος, τα τρία γουρουνάκια, ο Πινόκιο, η Χιονάτη και οι επτά νάνοι, ο μικρός Πρίγκιπας, η ωραία Κοιμωμένη, ο Αλαντίν, η Σταχτοπούτα και ο Κοντορεβιθούλης. Οι ήρωες στήθηκαν στη σειρά και ξεκίνησαν να παραπονιούνται. Μιλούσαν όμως, τόσο γρήγορα και τόσο δυνατά που κανείς δεν μπορούσε να καταλάβει τι έλεγαν.

Ο Άγιος Βασίλης με δυνατή φωνή είπε: «Σταματήστε επιτέλους! Και πείτε μας πιο είναι πραγματικά το πρόβλημά σας; Γιατί στενοχωριέστε να φωνάζετε έτσι ανήσυχοι;»

Ο λύκος βγήκε μπροστά και είπε: «Έχουμε παράπονα Άγιε Βασίλη! Έχουμε παράπονα! Εδώ και πολύ καιρό μας ανησυχεί αυτή η κατάσταση...Να ζούμε παραμελημένοι στο παλιό μπαούλο».

Ο Άι Βασίλης ρώτησε: «Τι είδους παράπονα δηλαδή;»

Τα τρία γουρουνάκια απάντησαν αμέσως: «Τα παράπονά μας είναι ότι τόσα χρόνια τα παιδιά έπαιρναν και παραμύθια με τα Χριστουγεννιάτικά τους δώρα. Πλέον κανένα σχεδόν παιδί δεν μας ζητά και δεν μας διαβάζει»

«ΝΑΙ ! ΝΑΙ!» Ακούστηκε από όλους τους ήρωες των παραμυθιών που ήταν εκεί. «Κανείς δεν παίρνει πλέον παραμύθια ως δώρο για τα Χριστούγεννα. Όλοι ζητούν παιχνίδια και ΄μείς έχουμε μείνει στο παλιό μπαούλο πολύ καιρό τώρα...»

Ο Άι Βασίλης και οι υπόλοιποι συμφώνησαν να τους βοηθήσουν και αμέσως κάθισαν όλοι μαζί να βρουν μια λύση στο πρόβλημα των παραμυθιών. Ο Άγιος Βασίλης σκέφτηκε από δω, σκέφτηκε από κει, μα ήταν δύσκολο παιδιά, δεν ήξερε τι να προτείνει.

Η Αγιο-Βασιλίνα πηγαινοερχόταν ανήσυχη κι αυτή, πάνω – κάτω – πάνω – κάτω, προσπαθώντας να προτείνει κάτι, μα ήταν πράγματι πολύ δύσκολο. Γιατί τα παιδιά θέλουν σήμερα να παίζουν με παιχνίδια, να διασκεδάζουν και να περνούν το χρόνο τους ξέγνοιαστα.

Τα ξωτικά όσο περνούσε η ώρα, έλεγαν αστεία για να απαλύνουν την ανησυχία όλων...

Ξαφνικά.... Ακούστηκε από τα παραμύθια η μεγάλη απόφαση :

«Θα πάμε στον ύπνο των παιδιών. Θα τους δείξουμε τον πραγματικό κόσμο των παραμυθιών. Και μόνο τότε θα μας πιστέψουν ότι είμαστε αληθινοί και έτσι θα θέλουν και πάλι να μας διαβάζουν!!»

Σηκώθηκαν όλοι γρήγορα και είπαν «Δεν έχουμε χρόνο! Πρέπει αυτό να γίνει πριν την αλλαγή του χρόνου, ώστε με τη νέα χρονιά όλα τα παιδιά να είναι κοντά στα παραμύθια».

Στρώθηκαν αμέσως στη δουλειά .... Χύθηκαν στα όνειρα των παιδιών, τους ταξίδευαν σε κόσμους μαγικούς, τόπους μακρινούς και παραμυθένιους. Σε πελώρια κάστρα και παλάτια, σε μεγάλα καταπράσινα δάση, ωκεανούς, θάλασσες και ρυάκια. Σε μέρη που υπάρχουν ζαχαροτόσπιτα και πολλά πολλά γλυκά. Αφού τα παραμύθια ταξίδεψαν τα παιδιά και είδαν ότι διασκεδάζουν μαζί τους, αποφάσισαν να τους ταξιδεύουν κάθε βράδυ.

Από τότε τα παιδιά άρχισαν να ζητούν παραμύθια και ιστορίες από τους γονείς τους. Ήθελαν να ακούσουν παραμύθια από τους παππούδες και τις γιαγιάδες, όπως παλαιότερα που καθόντουσαν στα γόνατα και οι μεγάλοι τους διάβαζαν ιστορίες. . . Έτσι, όλοι ήταν χαρούμενοι που βοήθησαν σε κάτι τόσο όμορφο και γεμάτο νόημα...

που έζησαν αυτοί καλά και μείς καλύτερα...



Μια φορά κι έναν καιρό σε έναν τόπο μακρινό που λεγόταν Φρυγία, ήταν ένας βασιλιάς που τον έλεγαν Μίδα ο οποίος φημιζόταν για τη σοφία, την ευσέβεια και τα πλούτη του. 

Γύρω από το παλάτι του, ο Μίδας είχε έναν κήπο με εξηντάφυλλα τριαντάφυλλα που είχαν εξαιρετικό άρωμα και εκεί υπήρχε μια πηγή με κρυστάλλινο νερό. Μια μέρα ο Διόνυσος, ο θεός του κρασιού, περνούσε από τη Φρυγία με τη χαρούμενη συνοδεία του, αλλά ξαφνικά έχασε τον Σιληνό που ήταν ο αγαπημένος σύντροφος και δάσκαλος του.

Μετά από λίγες μέρες οι χωρικοί βρήκαν έναν μεθυσμένο γέρο σάτυρο στον κήπο του Μίδα, στολισμένο με γιρλάντες. Τον πήγαν αμέσως στον βασιλιά και ο Μίδας κατάλαβε ότι αυτός ήταν ο Σιληνός. Έτσι ο Μίδας ανακάτεψε το νερό της πηγής με κρασί και το πρόσφερε στον Σιληνό, τον οποίο φιλοξένησε ευγενικά επί δέκα μέρες, γιατί ήθελε να μάθει τα μυστικά της σοφίας του. 

Για δέκα μερόνυχτα λοιπόν ο Μίδας γλεντοκοπούσε με τον Σιληνό και άκουγε τις περίεργες ιστορίες του γέρου. Ο Σιληνός του είπε για μια τρομερή δίνη, που κανένας ταξιδιώτης δεν μπορεί να περάσει. Πλάι της κυλούν δύο ποτάμια. Στην όχθη του πρώτου ποταμού φυτρώνει ένα δέντρο που όποιος τρώει τους καρπούς του γερνά και μαραζώνει. Αλλά στην όχθη του δεύτερου φυτρώνει ένα δέντρο που οι καρποί του κάνουν τους ανθρώπους ξανά νέους. Μια δαγκωματιά και ο γέροντας γίνεται μεσόκοπος· δύο δαγκωματιές και γίνεται νέος· τρεις δαγκωματιές και γίνεται έφηβος· τέσσερις δαγκωματιές και γίνεται παιδί πέντε δαγκωματιές και γίνεται βρέφος. Αν δαγκώσει και έκτη φορά, εξαφανίζεται εντελώς. 

Τελικά, την ενδέκατη μέρα, ο Μίδας έπεισε τον Σιληνό να γυρίσει στον Διόνυσο, στις όχθες του ποταμού Πακτωλού. Ο Διόνυσος είχε πεθυμήσει το σύντροφο του και, χαρούμενος με την επιστροφή του, είπε στον Μίδα ότι μπορούσε να ζητήσει οποιαδήποτε ανταμοιβή: 

    «Πες μου μια επιθυμία σου και θα την πραγματοποιήσω».

Στην αρχή ο Μίδας σκέφτηκε την ιστορία του Σιληνού με το δέντρο της νιότης, αλλά μετά θυμήθηκε ένα άλλο περιστατικό: όταν ο ίδιος ήταν μωρό, κάτι μυρμήγκια έφεραν χρυσαφένιους σπόρους σιταριού στα χείλη του - σημάδι ότι θα αποκτούσε τεράστια πλούτη. Έτσι, αντί να διαλέξει τη νιότη, ο Μίδας είπε: 

    «Θέλω ό,τι αγγίζω να γίνεται χρυσάφι»

Ο Διόνυσος ικανοποίησε αμέσως την επιθυμία του Μίδα και έτσι ο βασιλιάς αναχώρησε, ενθουσιασμένος με την τύχη του. Καθώς βάδιζε, έσπασε ένα κλαρί βαλανιδιάς και αμέσως έγινε χρυσό! Μετά ακούμπησε μια πέτρα κι ένα σβόλο χώμα και αμέσως έγιναν κι αυτά χρυσάφι. Το ίδιο συνέβη και όταν μάζεψε ένα στάχυ σταριού. Έκοψε ένα μήλο και αυτό έγινε χρυσό, όπως τα μυθικά μήλα των Εσπερίδων. Όταν ο Μίδας έφτασε στο παλάτι του, άγγιξε τις κολόνες στην πύλη και αυτές έγιναν χρυσές! 

Αρχικά, ο Μίδας απέκτησε μεγάλη δύναμη από την ικανότητά του αυτή να κάνει χρυσάφι ό,τι αγγίζει. Σιγά σιγά όμως άρχισε να καταλαβαίνει ότι η επιλογή του ήταν λανθασμένη. Πήγε να πλυθεί αλλά το νερό έγινε αμέσως χρυσό στα χέρια του. Ύστερα ζήτησε φαγητό και κρασί, αλλά όταν άγγιξε ένα κομμάτι ψωμί, έγινε κι αυτό χρυσό! Δάγκωσε λίγο κρέας και παραλίγο να σπάσει τα δόντια του στο σκληρό μέταλλο. Ακόμη και το κρασί, το δώρο του Διόνυσου στους ανθρώπους, γινόταν υγρό χρυσάφι καθώς περνούσε από τα χείλη του. 

Ότι έπιανε ο Μίδας γινόταν χρυσάφι, ακόμα και το ψωμίΌτι έπιανε ο Μίδας γινόταν χρυσάφι, ακόμα και το ψωμί

Έτσι, ο Μίδας δεν μπορούσε ούτε να φάει ούτε να πιει και σε λίγο άρχισε να νιώθει το μαρτύριο της πείνας και της δίψας. Το χρυσάφι, που κάποτε το ποθούσε με όλη του την ψυχή, είχε γίνει τώρα μισητό. Παρακάλεσε τον Διόνυσο να πάρει πίσω το δώρο του.

Ο Διόνυσος τον λυπήθηκε και του είπε: 

    «Για να πάρω πίσω το δώρο μου, πρέπει να πας στις πηγές του ποταμού Πακτωλού. Πλύσου στην πηγή και ξέπλυνε την απληστία σου». 

Αυτό έκανε ο Μίδας και, καθώς πλενόταν, το ποτάμι εξουδετέρωσε το χρυσό του άγγιγμα. Τα νερά γέμισαν χρυσάφι και ακόμη και τώρα το έδαφος στην ακροποταμιά έχει μια χρυσαφένια λάμψη.

Μερικές φορές, τα δώρα των θεών είναι απατηλά. Αυτό μας διδάσκει η ιστορία του Βασιλιά Μίδα που θεωρούσε τον εαυτό του σοφό αλλά ήθελε ότι αγγίζει να γίνεται χρυσάφι...



Κάποτε σε ένα χωριό δίπλα στη θάλασσα ζούσε ένας σοφός γέροντας. Του άρεσε να κάθεται στη βεράντα του και να κοιτά τη θάλασσα. Για να μη νιώθει μοναξιά είχε κρεμάσει ένα ασημένιο κουδουνάκι στη σκεπή της βεράντας.

Μόλις φυσούσε λίγο ο αέρας το ασημένιο κουδουνάκι χτυπούσε χαρούμενα. Ο γέροντας περνούσε ώρες και ώρες στη βεράντα του. Χάζευε τη θάλασσα,άκουγε το κουδουνάκι και χαμογελούσε ευτυχισμένος.

Στο ίδιο χωριό ζούσε κι ένας φαρμακοποιός. Ήταν πολύ δυστυχισμένος γιατί οι δουλείες του δεν πήγαιναν καλά κι ήταν τόσο λυπημένος που δεν ήξερε τι να κάνει.

Αποφάσισε λοιπόν να πάει στο γέροντα και να ζητήσει τη συμβουλή του. Όταν έφτασε σπίτι του τον είδε να κάθεται ευτυχισμένος δίπλα στη θάλασσα. Μόλις άκουσε το γλυκό ήχο του κουδουνιού κατάλαβε το γιατί.

Έτσι ζήτησε από τον γέροντα να του δανείσει για λίγο το κουδουνάκι. Γιατί όχι; -είπε εκείνος- Σε παρακαλώ όμως να μου το επιστρέψεις γιατί χωρίς αυτό είμαι δυστυχισμένος.

Ο φαρμακοποιός τον ευχαρίστησε και υποσχέθηκε να του φέρει το κουδουνάκι την άλλη μέρα.

Όταν πήγε σπίτι του έβαλε το κουδουνάκι στο κήπο του κι ο ήχος του ήταν τόσο χαρούμενος που ο φαρμακοποιός χαλάρωσε, η ζωή του φάνηκε όμορφη και άρχισε μονομιάς να χορεύει....

 Την επόμενη μέρα ο φαρμακοποιός δε φάνηκε από το σπίτι του γέροντα και εκείνος είχε κιόλας χάσει το κέφι του χωρίς το κουδουνάκι του.... Κάθε λίγο και λιγάκι έβγαινε στο δρόμο και κοιτούσε μήπως ερχόταν κανείς αλλά που.

Έτσι όταν πήγε πια μεσημέρι ο γέροντας φώναξε ένα μαθητή του, τον Τσιάο και του είπε:

Πήγαινε μέχρι το σπίτι του φαρμακοποιού σε παρακαλώ.Χτες του δάνεισα το ασημένιο κουδουνάκι μου μα ξέχασε να μου το επιστρέψει. Πες του πως τον περιμένω με μεγάλη ανυπομονησία!

Ο Τσιάο έτρεξε στο σπίτι του φαρμακοποιού αλλά μόλις μπήκε στο κήπο άκουσε τη γλυκιά μελωδία από το κουδουνάκι. Είδε το φαρμακοποιό να χορεύει και αισθάνθηκε τόσο χαρούμενος που άρχισε κι αυτός να χορεύει! Εν τω μεταξύ είχαν περάσει κιόλας τόσες ώρες και στο σπίτι του γέροντα δεν είχε φανεί ούτε ο φαρμακοποιός ούτε ο Τσιάο.

Ο γέρο σοφός θυμωμένος φώναξε ένα άλλο μαθητή του, τον Κοτάρο και του είπε:

Τρέχα στο σπίτι του φαρμακοποιού και πες του να μου φέρει αμέσως το ασημένιο μου κουδουνάκι. Κι αν συναντήσεις στο δρόμο τον Τσιάο πες του πως πρέπει να ντρέπεται που δεν ακούει το δάσκαλο του.

Ο Κοτάρο πήγε στο σπίτι του φαρμακοποιού όσο πιο γρήγορα μπορούσε.

Όταν έφτασε εκεί είδε έκπληκτος τον Τσιάο και το φαρμακοποιό να χορεύουν χαρούμενοι στον κήπο. Και πριν καλά καλά το καταλάβει αισθάνθηκε τόσο ευτυχισμένος που άρχισε να χορεύει κι εκείνος.

Ο ήλιος κόντευε να δύσει και ο γέροντας ακόμα περίμενε το ασημένιο κουδουνάκι του.

Τον έπιασε μια βαθιά μελαγχολία χωρίς τον ήχο του αγαπημένου του κουδουνιού. Τελικά δεν άντεξε άλλο και πήγε ο ίδιος να δει τι συνέβαινε.

Ο γέροντας απόρησε και δεν ήξερε τι εξήγηση να δώσει. Δεν έμεινε όμως πολύ ώρα έτσι. Η λύπη του εξαφανίστηκε και ένιωσε την επιθυμία να χορέψει. Πιάστηκε χέρι-χέρι με το φαρμακοποιό,τον Τσιάο και τον Κοτάρο και ευτυχισμένοι συνέχισαν να χορεύουν όλοι μαζί.

Κι όποιος περνούσε απ το σπίτι του φαρμακοποιού το έριχνε κι αυτός στο χορό.Κι αν τύχει και περάσεις ποτέ από κει θα τους δεις ακόμα, όλους μαζί να χορεύουν. Μα δεν ξέρω αν θα γυρίσεις πίσω γιατί μπορεί κι εσύ να μείνεις εκεί και να χορέψεις μαζί τους

Σαν έφτασε επιτέλους στο σπίτι άκουσε τον ήχο του ασημένιου κουδουνιού και είδε στον κήπο,ανάμεσα στα λουλούδια, τον φαρμακοποιό και τους δυό του μαθητές να χορεύουν χαρούμενα.



    Ένα αστέρι κάθοταν ψηλά στους ουρανούς
    Ήξερε πως τον θαύμαζαν
    Μα ήθελε ναν μ' αυτούς
    Τους γήινους που το θωρούν πως είναι μαγικό
    Ένα αστέρι κάθονταν ψηλά στον ουρανό

Υπήρχε κάποτε ψηλά στον ουρανό ένα αστέρι. Γύρω του είχε και άλλα πολλά αστέρια που καμάρωναν για την αρχοντιά τους, στέκονταν λαμπερά, όλο περηφάνια που οι άνθρωποι τα θαύμαζαν και εύχονταν για την τύχη τους συνέχεια σε αυτά. Θεωρούσαν πως στο χέρι τους είχαν την μοίρα των ανθρώπων. Όμως, ένα αστέρι απ αυτά ήταν ξεχωριστό. Λυπόταν που καθότανε ψηλά και μοναχό. Ήθελε κάτω να κατεβεί με τους ανθρώπους συντροφιά, να τους παρηγορεί και από το χέρι να τους κρατά.

Σε αντίθεση με όλα τα υπόλοιπα, δεν ήθελε να βλέπει τους ανθρώπους αφ' υψηλού, να κάθεται ψηλά στο θρόνο τ' ουρανού, αλλά μαζί τους ήθελε να ζει, μαζί τους να εμπλακεί. Τούτο τ' αστέρι ήθελε στη γη να κατεβεί.

Τα υπόλοιπα αστέρια τον κορόιδευαν συνεχώς ή θεωρούσαν πως τρελάθηκε και δεν έκαναν ποτέ παρέα μαζί του. Αυτό καθόταν μόνο του κι άκουγε τις ευχές, ευχάριστες δυσάρεστες, μεγάλες και μικρές.

Ήθελε να κατέβει στα παιδάκια, που σε κάθε τους γενέθλια ευχόντουσαν κάτι, στο σβήσιμο κάθε κεριού μιας τούρτας, ζητούσαν παιχνίδια και γλυκά, να τους τα αγόραζε το ίδιο.

Ήθελε να κατέβει στους μεγάλους που εύχονταν να είναι καλά οι δικοί τους ή να σμίξουν με όσους αγαπούν, να τους γιάτρευε, να τους έφερνε κοντά, να βοηθήσει όσους του ζητούν δουλειά ή τους άστεγους που δεν έχουν σπίτι.

Ήθελε να' ναι ο οδηγός στην ευτυχία τους. Και τα ζώα εύχονταν στα αστέρια, και ας μην το ήξεραν οι άνθρωποι αυτό. Εύχονταν μάλιστα περισσότερο από τους ανθρώπους γιατί τα έβλεπαν πολλές περισσότερες ώρες. Τα μυρμήγκια, για να βρουν τροφή αρκετή το χειμώνα, τα πουλάκια, να μπορέσουν να φτάσουν σε τόπους μακρινούς, οι αρκούδες, να' χουνε καλό ύπνο στη χειμερία νάρκη τους, οι πιγκουίνοι να μην έχουν πολύ βαρύ χειμώνα στα μέρη τους . Τα ψαράκια να μην πέσουν σε δίχτυα η να μην τα φάνε τα μεγάλα ψάρια, τα μεγάλα ψάρια να μην πέσουν σε δίχτυα και να φάνε μικρά ψάρια.

Όλοι κάτι ήθελαν και όλοι κάτι εύχονταν στα αστέρια. Και το αστέρι μας αυτό, δεν άντεχε να ζει μόνο με τις ευχές και με τα λόγια. Ήθελε να κατεβεί και να τα κάνει πράξη.

- Δεν είσαι στα καλά σου μου φαίνεται, μια χαρά είμαστε εδώ και έχουμε τόση εξουσία...τρελάθηκες; Μας εύχονται ο,τι θέλουνε και ελπίζουν σε εμάς, μας έχουν άρχοντες, προστάτες, θεούς και κυβερνήτες. Τι καλύτερο από το να έχουμε αυτήν την θέση;

- Τι χειρότερο από το να μην μπορούμε να κάνουμε τίποτα, σκεφτόταν λυπημένο το αστέρι. Και το αποφάσισε! Θα κατέβαινε κάτω στη γη!

Την πρώτη μέρα από τότε που το πήρε απόφαση, άρχισε να κουνιέται, να κουνιέται να κάνει ένα βήμα, να παίρνει φορά, αλλά πάντα κατέληγε να γυρίζει στη θέση του. Τρεμόπαιζε στον ουρανό και έγινε περίγελος των υπόλοιπων αστεριών. Όλοι το κορόιδευαν, άλλοι για την αδυναμία του, άλλοι για τις ιδέες του, όλοι νόμιζαν πως του είχε χάσει το μυαλό του. Το αστέρι όμως δεν το έβαλε κάτω... κατέβαινε λίγο, λίγο κάθε μέρα...ώσπου τελικά.... έφτασε κάτω στη γη. Τώρα του έμενε να αποφασίσει που να πρωτοπάει. Έτσι, πήγε σε έναν ζητιάνο.

- Τι χρειάζεσαι; τον ρωτά;

- Μα ποιος είσαι; του απαντά.

- Είμαι ένα αστέρι μαγικό που τις ευχές πραγματοποιώ.

- Ενα πιάτο με φαγητό και φωτιά να ζεσταθώ.

Έφυγε το αστέρι όλο χαρά για να βρει φαγητό για τον ζητιάνο. Έψαχνε κάπου για να αγοράσει φαγητό, αλλά δε μπόρεσε... Άλλοι τον φοβόντουσαν, άλλοι δεν το τον πίστευαν, άλλοι νόμιζαν πως είναι μεταμφιεσμένος κλέφτης, ώσπου στο τέλος, ένας φούρναρης που τον πίστεψε, πήγε να του δώσει ένα ταψί ολόκληρο τυρόπιτα, αλλά το αστέρι, δεν μπορούσε να το κρατήσει...Όμως του του ήρθε μία ιδέα... θα του έβαζε ένα κουλούρι σε κάθε κορυφή του, για να μπορεί να τα μεταφέρει...Αλλά μόλις τα έβαλε, έλιωσαν αμέσως... Όταν γύρισε πίσω δεν άντεχε να αντικρίσει τον ζητιάνο, νόμισε ότι τον είχε προδώσει...του είπε τι είχε συμβεί μες τα δάκρυα. Ο ζητιάνος όμως, συνηθισμένος στο να μην έχει τίποτα και επειδή ποτέ δεν πίστεψε πραγματικά στα θαύματα, τον κοίταξε ατάραχος και του είπε,

- Δεν πειράζει...

Το αστέρι περιπλανιόταν και έκλαιγε, έβλεπε από κοντά την δυστυχία και τους ανθρώπους που έχουν ευχηθεί σε αυτό, όμως δεν άντεχε να απογοητεύσει κι άλλους. Έτσι λυπημένο, κίνησε για τους ουρανούς...

Μέρες καθόταν κι έκλαιγε, μέχρι που τον λυπήθηκαν και τα υπόλοιπα αστέρια που πριν τον κορόιδευαν και του ζητούσαν τους πει τι είδε στη γη.

Όλα άρχισαν να νιώθουν άσχημα που μόνο στέκονται ψηλά καμαρωτά και δεν βοηθούν τους ανθρώπους που εύχονται σε αυτά... Ώσπου μία μέρα...

- Το βρήκα! είπε ένα αστεράκι ήσυχο και μικρό... Αφού εμείς δεν μπορούμε να κατεβούμε και να βοηθήσουμε τους ανθρώπους που το χρειάζονται μιας και είμαστε αστέρια, θα βάλουμε άλλους ανθρώπους να το κάνουν.

- Πολλά όνειρα βλέπεις μικρέ, του απαντά ένα αστέρι...

- Όχι, ακούστε.... τις ευχές που δεχόμαστε, δε θα τις κρατάμε για μας, αλλά θα τις στέλνουμε σε άλλους ανθρώπους να τις πραγματοποιούν...

- Και πώς θα γίνει αυτό βρε πιτσιρίκο ονειροπόλε;

- Θα βλέπουν τις ευχές στον ύπνο τους. Θα τις μεταφέρουμε στα όνειρα άλλων ανθρώπων που μπορούν να βοηθήσουν τους συνανθρώπους τους. Όταν κάποιος μας εύχεται κάτι, θα το στέλνουμε στον ύπνο κάποιου που μπορεί να το κάνει, γιατί σαν αστέρια μπορούμε να τους βλέπουμε όλους...

- Ναι!!!!! φώναξαν όλα τα αστέρια μονομιάς και τότε σείστηκε ο ουρανός... το ίδιο κιόλας βράδυ, ένας πλούσιος άνθρωπος είδε στον ύπνο του ένα όνειρο που τον τάραξε πολύ... το πρωί με το που σηκώθηκε έτρεξε και έδωσε φαγητό στο ζητιάνο που το αστέρι δεν κατάφερε να του πάει. Μάλιστα, του πήγαινε φαγητό για πολύ καιρό, μέχρι που σταμάτησε να είναι ζητιάνος...

Από τότε όλα τα αστέρια, εκπληρώνουν με αυτό τον τρόπο τις ευχές του κόσμου και προσπαθούν για την ευτυχία τους. Όσο για το αστέρι που κατέβηκε στη γη, λάμπει πιο πολύ απ' όλα τ΄ αστέρια του ουρανού για τρεις λόγους: γιατί είναι χαρούμενο πολύ που χάρη σ' αυτό πραγματοποιούνται των ανθρώπων οι ευχές, γιατί έτσι όπως ανέβηκε από τον ουρανό δεν κατάφερε να φτάσει στην αρχική του θέση και έμεινε λίγο πιο κάτω, με αποτέλεσμα να φαίνεται περισσότερο και, για να τον κοιτούν πιο εύκολα οι άνθρωποι και να θυμούνται πως ό,τι εύχονται, μπορεί να γίνει πραγματικότητα...



Μια φορά κι έναν καιρό ήταν ένας βασιλιάς και μια βασίλισσα, που δεν είχαν παιδιά. Όλα τ’ αγαθά τα είχαν και μόνο παιδιά δεν είχαν.  Η πίκρα τους γι’ αυτό ήταν μεγάλη. Έλεγαν:

 – Τί θα γίνει ο θρόνος μας σαν πεθάνομε; Ποιος θα κυβερνήσει το λαό μας; ποιος θα μας γεροκομήσει; Κανείς!

Και ήταν πάντα θλιμμένοι και απαρηγόρητοι.

Επειδή όμως ήταν αγαπημένο αντρόγυνο, προσπαθούσαν να κρύβει ο ένας από τον άλλο τον καημό του.  Όταν η βασίλισσα έβλεπε θλιμμένο τον άντρα της, του έλεγε:

– Έχουν και τα παιδιά τα βάσανά τους, βασιλέα μου πολυχρονεμένε. Όποιος δεν έχει, τον παιδεύει ένας καημός, μα όποιος έχει, τον παιδεύουν πολλά. Λίγο το ’χεις να έχομε ένα παιδί, και όλο να μας κρατά ο φόβος μη μας αρρωστήσει και το χάσομε;

Και σα να λες ο βασιλιάς παρηγοριόταν. Από μέσα της όμως αναστέναζε η βασίλισσα και συλλογιζόταν:

«Άμα λείπει το παιδί από το σπίτι, όλα λείπουν. Το παιδί είναι το στολίδι του σπιτιού. Είναι ό,τι είναι το αηδόνι την άνοιξη, ό,τι είναι το λουλούδι στον κάμπο. Αν σωπάσει το αηδόνι και δεν ανθίσει το λουλούδι, τι θα είναι; Μια ερημιά θ’ απλωθεί στη γη. Έτσι είναι και το σπίτι δίχως το γέλιο του παιδιού».

Και πάλι, σαν έβλεπε ο βασιλιάς τη βασίλισσα κλαμένη και καταλάβαινε την αφορμή, της έλεγε:

– Αχ, βασίλισσά μου, καλά είναι τα παιδιά, μα να βγουν καλά και άξια· μα αν βγουν κακά και στραβοκέφαλα;

Και περνούσαν τα χρόνια. Είχαν γεράσει πια οι βασιλιάδες, μα ο καημός τους δε γιατρευόταν. Αχ, να είχαμε ένα παιδί! Αχ, να είχαμε ένα παιδί! ήταν ο αναστεναγμός τους μέρα νύχτα.

Ώσπου, από τα πολλά τα παρακάλια, τους άκουσε κάποτε η Μοίρα τους και κίνησε να τους βρει.

Ήταν μια γριούλα καμπουριασμένη, με άσπρα μαλλιά, που ακουμπούσε στο ραβδάκι της και πήγαινε σιγά σιγά.

– Σας ακούω, τους είπε, χρόνια να παραπονιέστε, και είπα να σας κάμω τη χάρη. Έπειτα από ένα χρόνο θα έχετε ένα γιο. Να το ακούσει αυτό το αντρόγυνο, πήγε να τρελαθεί από τη χαρά του.

– Θα σας δώσω ένα γιο, εξακολούθησε η Μοίρα, μα απομένει να μου πείτε ποια χαρίσματα θέλετε να έχει. Ό,τι μου ζητήσετε, θα γίνει.

– Ναι είναι χίλια τα χρόνια του, και πάλι να μη λιγοστεύουν! είπε η βασίλισσα.

– Αυτό δε γίνεται, αποκρίθηκε η Μοίρα, μα όσο για πολύχρονος, θα είναι.

– Να γίνει παλικάρι! ζήτησε ο βασιλιάς. Να μη φοβάται τον κίνδυνο και ν’ αγαπά τη χώρα και το λαό του.

– Θα γίνει! έκαμε η Μοίρα.

– Να είναι καλός! παρακάλεσε η βασίλισσα. Η καρδιά του να είναι ανοιχτή σε όλους τους πόνους και τα βάσανα. Ν’ αγαπά τους ταπεινούς και τους δυστυχισμένους.

– Όλα όσα ζητήσατε θα του δοθούν. Τώρα εγώ πάω, θέλετε άλλο τίποτα;

– Καλή μας Μοίρα, όχι, δε ζητούμε τίποτ’ άλλο. Σαν είναι ο γιος μας πολύχρονος και γενναίος, άξιος και δοξασμένος, και ακόμη έχει πονετική καρδιά, τι άλλο θέλει;

– Καλά, είπε η Μοίρα κι έφυγε.

Μα δεν ήταν καλά καλά βγαλμένη από το παλάτι, και η βασίλισσα σηκώθηκε βιαστική κι έστειλε τρεχάτο έναν υπηρέτη να γυρίσει τη Μοίρα πίσω.

– Βασιλιά μου! κάμαμε ένα μεγάλο λάθος. Όλα τα ζητήσαμε για το γιο μας, και ένα, μπορεί το πιο καλύτερο, το ξεχάσαμε.

– Τι ξεχάσαμε; ρώτησε ο βασιλιάς ανήσυχος.

– Ξεχάσαμε να ζητήσομε να γίνει πεντάμορφο το βασιλόπουλο, σαν όλα τα βασιλόπουλα.

Εκείνη τη στιγμή έμπαινε η Μοίρα σιγά σιγά, ακουμπώντας στο ραβδάκι της.

– Καλή μας Μοίρα, έλεος! Ξεχάσαμε να δώσεις και την ομορφιά στο βασιλόπουλο, είπε η βασίλισσα.

– Βασιλιά και βασίλισσα, αποκρίθηκε η Μοίρα, αυτό που ζητάτε δε γίνεται. Ό,τι έγινε, έγινε. Το ριζικό του κλείστηκε πια και δεν αλλάζει.

Η βασίλισσα στα λόγια τούτα έβαλε τα κλάματα και ο βασιλιάς, μόλο που δεν έδινε και πολλή σημασία στην ομορφιά του κορμιού, ήταν και αυτός καταστενοχωρεμένος.

– Ακούστε, είπε η Μοίρα. Να προσθέσω δεν μπορώ πια τίποτα. Μπορώ όμως ένα χάρισμα, όποιο μου πείτε, να το αλλάξω με την ομορφιά.

Η βασίλισσα ώσπου ν’ ακούσει πάλι τούτη την καλοσύνη της Μοίρας, έπεσε στα γόνατά της και την ευχαριστούσε.

– Καλή μου Μοίρα! Καλή μας Μοίρα, έλεγε.

– Μα κάνετε γρήγορα, ξαναείπε η Μοίρα· ό,τι γίνει, να γίνει, γιατί με περιμένουν και αλλού. Ν’ αλλάξω τα πολλά χρόνια που του έδωσα με τη ομορφιά; Να γίνει πεντάμορφο μα λιγόχρονο;

Η βασίλισσα ανατρίχιασε, και ο βασιλιάς το ίδιο.

– Ο Θεός φυλάξει! φώναξαν και οι δυο μαζί.

– Ν’ αλλάξω την παλικαριά του με την ομορφιά;

– Όχι ποτέ! φώναξε ο βασιλιάς. Να γίνει φοβιτσιάρης; Και τότε, τι τη θέλει την ομορφιά;

Και συμφώνησε η βασίλισσα μαζί του.

– Ν’ αλλάξω τότε την καλοσύνη του με την ομορφιά· να είναι όμορφος, μα σκληρόκαρδος και άπονος.

– Όχι! όχι! χίλιες φορές όχι, έκαμε η βασίλισσα και έβαλε τα κλάματα.

Και ο βασιλιάς έσκυψε το κεφάλι θλιμμένος.

Τότε η Μοίρα, άμα είδε πόσος ήταν ο πόνος τους, τους ψυχοπόνεσε και τους μίλησε έτσι:

– Τούτο μπορώ να κάμω μόνο: Το παιδί σας μια φορά θα γίνει άσχημο. Μα η ασχήμια του θα είναι μαγεμένη. Όποιος το αγαπήσει το βασιλόπουλο, θα το βλέπει πεντάμορφο. Θα το βλέπει να έχει τον ήλιο πρόσωπο και το φεγγάρι στήθος. Όποιος το αγαπήσει, έτσι θα το βλέπει.

– Και γίνεται αυτό; ρώτησε το βασιλικό αντρόγυνο.

– Γίνεται. Δέχεστε;

– Δεχόμαστε, καλή μας Μοίρα, και προσκυνούμε τα πόδια σου.

Κι έσκυψαν ίσαμε τη γη. Όταν σηκώθηκαν, δεν είδαν πια τη Μοίρα, είχε χαθεί από μπρος τους.

Και αλήθεια, κιόλας έπειτα από ένα χρόνο γεννήθηκε ένα παιδί πολύ άσχημο.

Αλλά ούτε ο βασιλιάς ούτε η βασίλισσα δεν το έβλεπαν πως ήταν άσχημο, γιατί ήταν παιδί τους και το αγαπούσαν. Έλεγε λοιπόν η βασίλισσα σκυμμένη απάνω από την κούνια του παιδιού:

– Είδες, βασιλέα μου πολυχρονεμένε, η Μοίρα μάς χωράτεψε. Για να μας τρομάξει, μας είπε πως το παιδί μας θα γινόταν άσχημο.

– Αυτό βλέπω κι εγώ, απαντούσε ο βασιλιάς, και γελούσαν για το χωρατό της καλής Μοίρας.

Και το παιδί μεγάλωνε· και όσο μεγάλωνε, η ασχήμια του γινόταν πιο φανερή. Αλλά κανείς δεν το έβλεπε. Γιατί όλος ο κόσμος το αγαπούσε το βασιλόπουλο. Και αυτό, γιατί το βασιλόπουλο ήταν καλό. Αγαπούσε όλο τον κόσμο, και όλο έκανε καλοσύνες. Κανένας πια δεν πρόσεχε την ασχημιά του. Και όχι μόνον αυτό, παρά το έβρισκαν και όμορφο. Τόσο που η φήμη του δεν άργησε να φτάσει στα πέρατα. Και η φήμη έλεγε πως είχε τον ήλιο πρόσωπο και το φεγγάρι στήθος. Όλοι το αγαπούσαν το βασιλόπουλο.



Μια φορά και ένα καιρό, είχε έρθει το καλοκαίρι και ήταν υπέροχο. Στο κάμπο οι αγρότες είχαν μαζέψει το άχυρο και το'χαν βάλει σε μεγάλους σωρούς. Ψηλά στον ουρανό πετούσε ένας πελαργός με κόκκινα πόδια και τιτίβιζε. Γύρω από το κάμπο και τα χωράφια, υπήρχαν απέραντα δάση και στη μέση του κάμπου κρυστάλιζαν βαθιές λίμνες.

Κάτω από τον ζεστό ήλιο, ξεπρόβαλε ένας επιβλητικός πύργος που είχε ολόγυρα τάφρους γεμάτες νερό. Από το νερό μέχρι ψηλά πάνω στα τείχη του πύργου ανέβαιναν αναρριχώμενα φυτά, τόσο ψηλά που από κάτω τους χωρούσαν να σταθούν όρθια μικρά παιδιά. Η βλάστηση ήταν πολύ έντονη εκεί, όση σχεδόν και στο πιο πυκνό δάσος. Εδώ είχε κάνει τη φωλιά της μια πάπια που κλωσούσε τα αυγά για να βγουν τα μικρά της. Όμως η πάπια είχε αρχίσει να χάνει την υπομονή της, γιατί είχε περάσει πολύς καιρός που τα κλωσούσε και ήταν συνέχεια μόνη της.

Ώσπου μια μέρα, επιτέλους, άρχισαν να σπάζουν τα αυγά, το ένα μετά το άλλο.  Από τα αυγά προεξείχαν κεφαλάκια.

«Πι, πι!» έλεγαν τα παπάκια και έβγαιναν με κόπο έξω.

«Ραπ, ραπ, γρήγορα, γρήγορα!» φώναζε η πάπια.

Τα παπάκια σκουντουφλούσαν και έβαζαν όλες τις δυνάμεις τους να τρέξουν κοντά της. Όλα γύρω τους φαίνονταν περίεργα και κοιτούσαν τα πάντα με ενθουσιασμό.

«Πόσο μεγάλος που είναι ο κόσμος» έλεγαν. Βλέπετε, τώρα είχαν πολύ περισσότερο χώρο να κινηθούν απ' όταν ήταν μέσα στο αυγό!

«Ακόμα δεν βγήκατε από το αβγό και νομίζετε ότι είδατε τον κόσμο ολάκερο!» έλεγε γελώντας η μαμά-πάπια. «Ο κόσμος πάει πιο πέρα και από την άλλη πλευρά του κήπου που είναι το κτήμα του παπά, αλλά εκεί δεν έχω πάει ούτε εγώ!» Και καμάρωνε τα παιδάκια της λέγοντας: «Τι όμορφα που είσαστε όλα μαζί!».

Όμως ξάφνου είδε κάτι στη φωλιά και είπε:

«Α, όχι δεν έχω ακόμα όλα τα παπιά μου! Το μεγαλύτερο αυγό είναι ακόμη στη φωλιά. Πόσο άραγε θα χρειαστεί ακόμη; Έχω αρχίσει να εκνευρίζομαι!»

Τι να κάνει όμως, η πάπια κάθισε πάλι να το κλωσήσει.

Τότε ήρθε μια γριά πάπια για επίσκεψη και της λέει:

«Λοιπόν τι κάνεις;»

«Να, ένα από τα αυγά μου έχει καθυστερήσει να σπάσει» της απάντησε η πάπια, συνεχίζοντας να κλωσάει. «Ούτε μια τρυπούλα σε αυτό το αυγό. Αλλά για δες τα άλλα τα παπιά μου. Είναι τα ομορφότερα παπάκια που έχω δει ποτέ!»

«Για να δω κι εγώ αυτό το αβγό που δεν λέει να ανοίξει» λέει η γριά και συνεχίζει:

«Να δεις που είναι αβγό γαλοπούλας. Έτσι με κορόιδεψαν και μένα μια φορά και είδα και έπαθα. Δεν μπορείς να φανταστείς πόσο φοβόταν το νερό εκείνο το γαλόπουλο. Και δεν μπορούσα να το χορτάσω όσο και να μάζευα, όσο κι αν το τάιζα, όσο και να μάλωνα όσο και να βοηθούσα. Για να το δω και το δικό σου το αβγό! Μα, ναι αυτό είναι σίγουρα αυγό γαλοπούλας! Παράτησε το αμέσως και άντε να μάθεις τα άλλα τα παιδιά σου να κολυμπάνε!»

«Θα μείνω να το κλωσήσω λίγο ακόμη!» απάντησε με πείσμα η μαμά πάπια. «Τόσο καιρό κάθησα σε αυτό το αβγό, δεν πειράζει να καθίσω λιγάκι ακόμη!»

«Όπως θες!» της είπε η γριά πάπια και έφυγε.

Κάποια στιγμή, όμως, άνοιξε και το μεγάλο αβγό και εμφανίστηκε το μικρό από μέσα.

«Πι, πι!» είπε το μικρό και βγήκε από το τσόφλι του. Ήταν όμως πολύ μεγάλο και άσχημο πουλάκι.

«Υπερβολικά μεγάλο παπάκι» σκέφτηκε η μαμά πάπια όταν το είδε. «Κανένα από τα άλλα παπιά μου δεν μοιάζει με αυτό. Μήπως είναι πραγματικά μία μικρή γαλοπούλα; Σύντομα θα το μάθω. Θα πρέπει σύντομα να πέσει στο νερό. Και αν δεν θέλει, θα το ρίξω εγώ η ίδια μέσα!»

Ο καιρός την επόμενη μέρα ήταν υπέροχος και ο ήλιος έκαιγε πάνω στις πρασινάδες. Η μαμά πάπια εμφανίστηκε με όλη την οικογένεια της στη λίμνη.

«Πλατς!» έδωσε μια και πήδηξε μέσα στο νερό.

«Ραπ, ραπ!» φώναξαν τα παπάκια και το ένα μετά το άλλο έπεφταν στο νερό ξοπίσω της. Στην αρχή έπεσαν με το κεφάλι μέσα, αλλά αμέσως ξεπρόβαλλαν στην επιφάνεια και άρχισαν να κολυμπάνε περήφανα. Τα πόδια τους πήγαιναν πέρα δώθε από μόνα τους και όλα φαίνονταν ότι βρίσκονται στο στοιχείο τους. Ακόμη και το μικρό ασχημόπαπο που κολυμπούσε μαζί τους κολυμπούσε μια χαρά.

Το ασχημόπαπο ήταν στενοχωρημένοΤο ασχημόπαπο ήταν στενοχωρημένο

«Είδες; Τελικά δεν είναι γαλόπουλο!» σκέφτηκε περήφανα η μαμά πάπια. «Και κοίτα πόσο όμορφα χρησιμοποιεί τα πόδια του και πόσο ίσια κρατάει το κορμί του».

Και τότε είπε στα παπάκια της:

«Ραπ, ραπ, πάμε νας σας παρουσιάσω στην αυλή με τις πάπιες. Μόνο προσέξτε να μείνετε κοντά μου μη σας πατήσει κανείς και μακρυά από τη γάτα!»

Έτσι όλη η οικογένεια μπήκε στην αυλή με τις πάπιες. Εκεί επικρατούσε μεγάλη φασαρία. Δύο φαμίλιες τσακωνόντουσαν για ένα ψαροκόκκαλο αλλά τελικά το πήρε η γάτα.

«Βλέπετε, έτσι είναι ο κόσμος!» είπε η μαμά πάπια στα παιδιά της. «Να χρησιμοποιείτε τα πόδια σας, να περπατάτε γρήγορα και να σκύψετε μπροστά στη γριά πάπια που βλέπετε εκεί πέρα. Αυτή είναι η πιο αξιοσέβαστη από όλες. Στις φλέβες τις ρέει ισπανικό αίμα. Όπως βλέπετε φοράει ένα όμορφο κόκκινο πανί γύρω από το πόδι της. Αυτό είναι η μεγαλύτερη αναγνώριση που μπορεί να πάρει μία πάπια. Σκύψτε τώρα τον σβέρκο σας και πείτε: Ραπ!»

Αυτό ακριβώς έκαναν τα παπάκια, ενώ οι άλλες πάπιες τα παρατηρούσαν και έλεγαν:

«Για κοιτάξτε! Μας έφερε και τα καινούρια παπάκια της, σαν να μην ήμασταν ήδη αρκετοί! Και πόσο άσχημο είναι εκείνο το παπί! Αυτό δεν θα το ανεχτούμε!»

Αμέσως μία πάπια πήγε κοντά στο ασχημόπαπο και το τσίμπησε στον σβέρκο!

«Άσ’ το ήσυχο!» φώναξε η μαμά πάπια, «δεν πείραξε κανέναν!»

«Μα είναι τόσο μεγάλο και τόσο παράξενο,» είπε η πάπια που το είχε δαγκώσει. «Πρέπει να το διώξουμε μακριά!»

«Όμορφα παιδάκια έχει η μανούλα!» είπε τότε με στόμφο η γριά πάπια με το πανί γύρω από το πόδι της. «Όλα εκτός απο εκείνο το μεγάλο, το κακορίζικο!»

Αλλά η μαμά πάπια υπερασπίστηκε αμέσως το μικρό της:

«Δεν είναι όμορφο, αλλά έχει καλό χαρακτήρα και κολυμπάει το ίδιο καλά όπως και τα υπόλοιπα. Μπορώ να πω καλύτερα κι από τα υπόλοιπα. Πιστεύω ότι με το καιρό και όσο θα μεγαλώνει θα φτιάξει το μέγεθος και το σουλούπι του. Έτσι και αλλιώς παπί είναι δεν θα το ενοχλήσει ιδιαίτερα η ασχήμια του!»

«Τα άλλα παπάκια είναι γλυκύτατα!» απάντησε η γριά. «Κάντε σαν να είστε στο σπίτι σας κι αν βρείτε κανένα ψαροκόκαλο, να μου το φέρετε!»

Και έτσι η αυλή έγινε το σπίτι τους.

Ωστόσο το φτωχό παπί που είχε βγει τελευταίο από το αυγό του και ήταν τόσο μα τόσο άσχημο, δεν περνούσε καθόλου καλά. Όλο το δάγκωναν, το έφτυναν και το κορόιδευαν οι άλλες πάπιες αλλά και οι κότες.

«Είναι πολύ μεγάλο» έλεγαν όλες.

Ακόμη και ένας τρελός γάλος που νόμιζε πως είναι ο καίσαρας, φύσηξε και ξεφύσηξε σαν ιστιοφόρο και μετά όρμηξε προς το μικρό ασχημόπαπο φωνάζοντας: «γλου, γλου, γλου».

Το παπάκι δεν ήξερε που να σταθεί και που να βρεθεί. Ήταν θλιμμένο που ήταν τόσο άσχημο και είχε γίνει ο περίγελος όλης της αυλής.

Η συμπεριφορά όλων προς το ασχημόπαπο γινόταν κάθε μέρα και χειρότερη. Οι πάπιες το δάγκωναν, οι κότες το τσιμπούσαν ακόμη και το κορίτσι που έφερνε την τροφή το κλοτσούσε. Τώρα όλοι το κυνηγούσαν το καημένο. Ακόμη και τα αδέρφια του το περιγελούσαν και του έλεγαν: «Μακάρι να σε έπαιρνε η γάτα αηδιαστικό πλάσμα!». Και η μητέρα αναστέναζε: «Μόνο να είχες φύγει μακριά!»

Έτσι μια μέρα το ασχημόπαπο πέταξε πάνω από τον φράκτη. Τα πουλάκια που ήταν στους θάμνους φοβήθηκαν και πέταξαν ψηλά. «Η ασχήμια μου τα τρόμαξε!» σκέφτηκε το παπάκι με πίκρα και έκλεισε τα μάτια του. Παρόλα αυτά συνέχισε να τρέχει. Έτσι έφτασε σε ένα μεγάλο βάλτο όπου έμεναν αγριόπαπιες. Εκεί έμεινε την νύχτα, γιατί ήταν πολύ κουρασμένο και στεναχωρημένο.

Το πρωί πέταξαν οι αγριόπαπιες ψηλά και αντίκρισαν τον νέο τους συγκάτοικο.

«Τι μέρους του λόγου είσαι εσύ;» το ρώτησαν.

Το παπάκι γυρνούσε προς όλες τις πλευρές και χαιρετούσε όσο πιο ευγενικά μπορούσε.

«Είσαι αποκρουστικά άσχημο» είπαν οι αγριόπαπιες «αλλά αυτό δεν πειράζει όσο δεν παντρεύεσαι μέλος της οικογένειάς μας!»

Το καημένο το ασχημόπαπο είχε βέβαια άλλες έννοιες από την παντρειά. Το μόνο που σκεφτόταν ήταν να μπορεί να ξαπλώνει στην ακτή και να πίνει λίγο από το νερό του βάλτου.

Μετά από δύο μέρες, ήρθαν και δύο άγριες χήνες. Για την ακρίβεια ήταν δύο χηνόπουλα, που δεν είχε περάσει πολύς καιρός από τότε που βγήκαν από αυγό τους.

«Άκου, είσαι τόσο άσχημο αλλά εμείς μπορούμε να σε ανεχτούμε. Θέλεις να έρθεις μαζί μας και να γίνεις ο οδηγός του σμήνους μας;» ρώτησαν το παπάκι.

«Μπαμ, μπαμ!» ακούστηκαν τότε δύο πυροβολισμοί και τα χηνόπουλα έπεσαν νεκρά. Το νερό κοκκίνισε από το αίμα.

«Μπαμ, μπαμ» ξανακούστηκαν πυροβολισμοί, και σμήνη ολόκληρα από αγριόχηνες σηκώθηκαν από τον βάλτο. Μετά ξανακούστηκαν πυροβολισμοί. Οι κυνηγοί καθόταν κρυμμένοι δεξιά αριστερά γύρω από τον βάλτο και πυροβολούσαν. Μερικοί είχαν ανεβεί πάνω στα κλαδιά των δέντρων.

Ο μπλε καπνός από μπαρούτι περνούσε σαν σύννεφο μέσα από τα δέντρα και στάθηκε ψηλά πάνω από το νερό. Τα κυνηγόσκυλα στριμώχνονταν να μπουν μέσα στον βάλτο.

Πόσο τρόμαξε στ' αλήθεια το παπάκι! Γύρισε το κεφάλι για να το κρύψει μέσα στη φτερούγα του. Τότε ένας τεράστιος σκύλος στάθηκε μπροστά του. Η γλώσσα του σκύλου του κρεμόταν μέχρι κάτω και τα απαίσια μάτια του γυάλιζαν. Σχεδόν ακουμπούσε το παπί με την μουσούδα του, έδειξε τα κοφτερά του δόντια αλλά αποτραβήχτηκε χωρίς να το πειράξει.

«Δόξα τον Θεό» αναστέναξε το παπί, «είμαι τόσο άσχημο που ακόμη και ο σκύλος δεν θέλει να με δαγκώσει!»

Έτσι έμεινε ξαπλωμένο ενώ από παντού ακουγόταν τουφεκιές και τα σκάγια διέσχιζαν τον αέρα.

Αργά το μεσημέρι ησύχασε η κατάσταση, αλλά το καημένο το παπάκι δεν τολμούσε να σηκωθεί. Κάθισε και περίμενε για αρκετές ώρες ακόμη πριν κοιτάξει τριγύρω και μετά άρχισε να τρέχει με όλες του τις δυνάμεις να φύγει μακρυά από τον βάλτο.

Κατά το απόγευμα, το ασχημόπαπο έφτασε σε μια φτωχική αγροικία. Ήταν τόσο άθλια η κατάσταση της, που και η ίδια δεν ήξερε από ποια πλευρά να πέσει και έτσι έμενε όρθια. Εκείνη τη στιγμή έπεφτε βροχή και ο αέρας φυσούσε έντονα. Έτσι το παπάκι έπρεπε να καθίσει για να μην το παρασύρει ο αέρας, ενώ η κακοκαιρία ολοένα και χειροτέρευε.

Το παπάκι παρατήρησε ότι η πόρτα είχε ανασηκωθεί και κρεμόταν στραβά από τον ένα μεντεσέ. Έτσι κάτω από την πόρτα έμενε μια χαραμάδα απ' όπου ίσα-ίσα θα μπορούσε το παπί να μπει στην αγροικία. Και αυτό ακριβώς έκανε.

Μέσα στο φτωχικό σπίτι, έμενε μια γριά με τον γάτο και την κότα της. Ο γάτος, τον οποίο η γριά έλεγε γιόκα, μπορούσε να σχηματίσει με την πλάτη του γέφυρα και να πλέκει. Κι αν του χάιδευαν το τρίχωμα, πετούσε σπίθες! Η κότα είχε πολύ κοντά πόδια και για αυτό την έλεγε κοντοποδαρού.

Όταν ξημέρωσε,  είδαν το ξένο παπί και ο γάτος άρχισε να πλέκει και η κότα να κακαρίζει.

To ασχημόπαπο συναντησε μια γάτα και μια κότα στο σπίτι της γριάςTo ασχημόπαπο συναντησε μια γάτα και μια κότα στο σπίτι της γριάς

«Τι είναι αυτό πάλι;» αναρωτήθηκε η γριά και καθώς δεν έβλεπε καλά, νόμιζε ότι το παπάκι ήταν μια παχιά πάπια.

«Αυτό είναι καταπληκτική μπάζα» είπε. «Τώρα θα έχω αυγά πάπιας. Αρκεί να μην είναι αρσενικιά! Αυτό θα το δούμε σύντομα.»

Έτσι αποφάσισε να κρατήσει το παπάκι, δοκιμαστικά. Αλλά βέβαια το παπάκι δεν έκανε ούτε ένα αβγό.

Επειδή ο γάτος ήταν ο κύριος του σπιτιού και η κότα η κυρία, η κότα το ρώτησε:

«Μπορείς να κάνεις αυγά;»

«Όχι» απάντησε το παπί.

«Τότε δεν έχεις δουλειά σε αυτό το σπίτι» ανταπάντησε η κότα.

Ο γάτος το ρώτησε:

«Μπορείς να κάνεις γέφυρα με την πλάτη σου; Μπορείς να πλέκεις; Μπορείς να πετάς σπίθες;»

«Όχι» απάντησε σε όλα το παπί.

«Ε, τότε δεν μπορείς να έχεις άποψη όταν μιλάνε μεταξύ τους νοήμονα άτομα!» είπε με στόμφο ο γατούλης.

Το παπάκι στεναχωριόταν και καθόταν στη γωνιά του. Τότε αυθόρμητα σκέφτηκε τον καθαρό αέρα και την λιακάδα. Νοστάλγησε να κολυμπήσει στο νερό και είπε την επιθυμία του στο κοτόπουλο.

«Τι είναι αυτά που λες;» απάντησε αυτό, «τι περίεργες σκέψεις είναι αυτές; Άρχισε να κάνεις αυγά ή να πλέκεις να δεις για πότε θα σου περάσουν!»

«Μα είναι υπέροχα να κολυμπάς στο νερό!» διαμαρτυρήθηκε το παπάκι, «υπέροχα να δροσίζεις το κεφάλι σου στα κύματα ή να βουτάς μέχρι τον βυθό!»

«Ναι, θα πρέπει να είναι καταπληκτική διασκέδαση!» είπε το κοτόπουλο ειρωνικά. «Καλά, έχεις χαζέψει! Ρώτα τον γάτο που είναι ο εξυπνότερος από όσους γνωρίζω, αν του είναι τόσο ευχάριστο να κολυμπάει στο νερό ή να κάνει βουτιές!»

«Δεν με καταλαβαίνετε!» είπε το παπάκι.

«Αν δεν σε καταλαβαίνουμε εμείς, τότε ποιος μπορεί να σε καταλάβει! Δεν θα πιστεύεις βέβαια ότι είσαι εξυπνότερο από τον γάτο και από μένα. Κοίταξε να μάθεις να κάνεις αβγά, να πλέκεις και να πετάς σπίθες!»

«Νομίζω ότι θα βγω να περιπλανηθώ στον κόσμο!» απάντησε το παπάκι.

«Αυτό να κάνεις!» ανταπάντησε η κότα.

Έτσι το παπάκι έφυγε μακρυά. Έκανε βουτιές σε μια λίμνη και κολυμπούσε στο νερό, αλλά, λόγω της ασχήμιας του, όλα τα υπόλοιπα ζώα το απέφευγαν.

Όταν έφθασε το φθινόπωρο, τα φύλλα στα δέντρα κιτρίνισαν και οι καταιγίδες τα έπαιρναν και τα στριφογυρνούσαν στον αέρα. Το κρύο άρχισε να γίνεται αισθητό. Τα σύννεφα κρέμονταν βαριά, φορτωμένα με βροχή, χιόνι και χαλάζι. Πάνω στον φράχτη στεκόταν ένα κοράκι που έκρωζε από το κρύο «κρα, κρα!».

Ο χειμώνας ερχόταν και πάγωνες και μόνο με την ιδέα. Η κατάσταση για το παπάκι δεν ήταν καθόλου καλή.

Ένα απόγευμα, ενώ το ηλιοβασίλεμα φώτιζε ακόμα με υπέροχα χρώματα τον ουρανό, ένα σμήνος από μεγάλα άσπρα πουλιά ξεπρόβαλε πίσω από τους θάμνους. Το παπάκι δεν είχε ξαναδεί τόσο όμορφα πουλιά. Ήταν ολόλευκα και αστραφτερά με μεγάλους λυγερούς λαιμούς. Λέγονταν κύκνοι. Έβγαζαν μία παράξενη κραυγή, άπλωναν τις φανταχτερές φτερούγες τους και πετούσαν από τις κρύες περιοχές στις θερμότερες πάνω από ανοιχτές θάλασσες. Πετούσαν τόσο ψηλά που το ασχημόπαπο αισθανόταν πολύ παράξενα και μόνο που τα έβλεπε.

Οι κύκνοι ήταν τα πιο όμορφα πουλιά που είχε δει ποτέΟι κύκνοι ήταν τα πιο όμορφα πουλιά που είχε δει ποτέ

Το ασχημόπαπο δεν μπορούσε να βγάλει από το μυαλό του αυτά τα φανταχτερά, όμορφα πουλιά. Μόλις χάθηκαν στον ορίζοντα βούτηξε μέχρι τον βυθό και όταν ξεπρόβαλε πάλι στην επιφάνεια αισθάνθηκε περίεργα. Δεν ήξερε βέβαια πως τα λέγανε αυτά τα πουλιά, ούτε για το που πήγαιναν αλλά τα αγάπησε όσο δεν είχε αγαπήσει ποτέ κανέναν. Αλλά αισθάνθηκε αμέσως άσχημα. Πως αλήθεια τόλμησε να ευχηθεί να αποκτήσει τέτοια ομορφιά; Θα ήταν ευτυχισμένο αν το ανεχόταν καμιά πάπια τόσο άσχημο που ήταν το καημένο...

Όσο περνούσε ο καιρός, ο χειμώνας αγρίευε και η λίμνη πάγωνε σιγά σιγά! Το παπάκι έπρεπε να κολυμπάει ακατάπαυστα για να μην αφήσει το νερό να παγώσει γύρω του. Κάθε νύχτα όμως η τρύπα μέσα στην οποία κολυμπούσε μίκραινε όλο και περισσότερο.

Το κρύο έγινε τσουχτερό και το παπάκι έπρεπε να χρησιμοποιεί συνεχώς τα πόδια του για να εμποδίσει το πάγωμα του νερού. Κάποτε κουράστηκε όμως και έμεινε ακίνητο. Τότε όλο το νερό πάγωσε και το παπάκι έμεινε εγκλωβισμένο μέσα στον πάγο.

Την επόμενη μέρα το πρωί, ένας περαστικός αγρότης παρατήρησε το φτωχό ζώο. Πήγε κοντά, έσπασε τον πάγο με το παπούτσι του, πήρε στα χέρια του το παπάκι και το πήγε στη γυναίκα του. Το φτωχό παπάκι ξαναζωντάνεψε και τα παιδιά του αγρότη θέλανε να παίξουν μαζί του. Αλλά το φοβισμένο παπάκι νόμιζε ότι θα το πονέσουν. Από τον φόβο του πήδηξε πάνω στην κούπα με το γάλα και το γάλα πιτσίλισε όλο το σπιτικό. Μετά πέταξε πάνω στο ράφι με το βούτυρο και από κει στο βαρέλι με το αλεύρι και μετά πετούσε τρομαγμένο στο αέρα. Η γυναίκα φώναζε και το κυνηγούσε με την τσιμπίδα του τζακιού, και τα παιδιά έπεφταν το ένα πάνω στο άλλο κυνηγώντας το παπάκι ενώ όλοι γελούσαν και φώναζαν. Ευτυχώς που ήταν ανοιχτή η πόρτα. Έτσι το παπάκι πετάχτηκε έξω και μπόρεσε να σωθεί ανάμεσα στους θάμνους. Εκεί λοιπόν έμεινε ξαπλωμένο και εξουθενωμένο στο απάτητο χιόνι.

Το παπάκι έμεινε μόνο του και δυσκολεύτηκε αφάνταστα μέχρι να περάσει ο χειμώνας. Ώσπου μια μέρα, ενώ στεκόταν μέσα στις καλαμιές ενός βάλτου, άρχισε πάλι να εμφανίζεται η ζεστασιά του ήλιου. Οι κορυδαλλοί τραγουδούσαν ότι η άνοιξη είχε πια καταφθάσει.

Τότε το παπάκι άνοιξε τα φτερά του και άρχισε να τα χτυπάει πιο δυνατά από ποτέ. Το σώμα του εκτοξευόταν με κάθε χτύπημα όλο και πιο μακριά. Πριν καν το καταλάβει, είχε βρεθεί σε έναν μεγάλο κήπο με κανάλια και λιμνούλες. Εκεί υπήρχαν ανθισμένες μηλιές και μοσχοβολούσαν πασχαλιές. Ω, πόσο υπέροχος ήταν ο ανοιξιάτικος καιρός.

Μετά από λίγο, ήρθαν κολυμπώντας τρεις πανέμορφοι, λευκοί κύκνοι. Με τα λαμπερά φτερά τους, γλυστρούσαν ανάλαφρα πάνω στο νερό. Το παπάκι αναγνώρισε τα όμορφα πουλιά και αισθάνθηκε μια περίεργη ζήλεια.

«Θα πετάξω κονστά σε αυτά τα όμορφα πουλιά να με δαγκώσουν μέχρι να πεθάνω. Δεν θα μου συγχωρέσουν που ενώ είμαι είμαι τόσο άσχημο θα τολμήσω να τα πλησιάσω. Αλλά καλύτερα να σκοτώσουν αυτά παρά να με δαγκώνουν οι πάπιες, να με τσιμπάνε οι κότες, να με κλοτσάνε οι άνθρωποι και να περνάω τα πάνδεινα όλο τον χειμώνα!»

Αμέσως πέταξε πάνω στο νερό και πήγε προς τα λαμπερά πουλιά. Αυτά όρμηξαν κατά πάνω του με ανοιγμένα τα φτερά τους!

«Σκοτώστε με, εμπρός σκοτώστε με» φώναξε το καημένο το ζώο και έγειρε το κεφάλι του στο νερό περιμένοντας. Όμως τι ήταν αυτό που αντίκρισε να καθρεφτίζεται στο νερό; Είδε την εικόνα του να σχηματίζεται στο νερό, αλλά δεν ήταν πια ένα γκρίζο πουλί, άσχημο και αποκρουστικό. Όχι ήταν το ίδιο ένας κάτασπρος κύκνος με υπέροχα φτερά!

Το ασχημόπαπο είχε γίνει ένας πανέμορφος κύκνος!Το ασχημόπαπο είχε γίνει ένας πανέμορφος κύκνος!

Αν βγήκες από αυγό κύκνου, κύκνος θα γίνεις ακόμη και αν έχεις γεννηθεί σε μια αυλή γεμάτη με πάπιες! Χάρη στις κακουχίες που είχε υποστεί και την απόρριψη που είχε νιώσει, το νεαρό ζώο εκτίμησε την τύχη του να γίνει τόσο όμορφο και η ομορφιά του να είναι ευπρόσδεκτη από όλους.

Οι μεγάλοι κύκνοι φτάσανε στο νεαρό κύκνο και τον χάιδευαν με το ράμφος τους. Τότε ήρθαν μερικά παιδιά στον κήπο. Πετούσαν ψωμί και σπόρους στο νερό, και το μικρότερο φώναζε:

«Κοιτάξτε εκεί, είναι ένας καινούριος κύκνος!»

Και τα υπόλοιπα παιδάκια συμφώνησαν πανηγυρίζοντας: «Ναι, ένας νέος, ένας νέος κύκνος εμφανίστηκε!»

Χειροκροτούσαν και χόρευαν και μετά έφεραν τη μητέρα και τον πατέρα τους να τον δουν. Έριχναν όλοι ψωμί στο νερό και έλεγαν:

«Ο νέος είναι ο ομορφότερος, τόσο νέος και τόσο αρχοντικός!»

Όλοι οι υπόλοιποι κύκνοι υποκλίνονταν μπροστά στο ασχημόπαπο που έγινε κύκνος.

Εκείνος αισθάνθηκε ντροπή και έκρυψε το κεφάλι του μέσα στις φτερούγες του. Αισθανόταν όμως μεγάλη ευτυχία χωρίς καθόλου υπερηφάνεια, γιατί μία καλή καρδιά δεν αισθάνεται ποτέ υπερηφάνεια. Θυμόταν όταν όλοι τον κορόιδευαν πριν λίγο καιρό. Και τώρα άκουγε όλους να λένε ότι είναι το ωραιότερο από όλα τα ωραία πουλιά.

Ο ήλιος έλαμπε ζεστός και δροσιστικός, τα ανθισμένα λουλούδια χρωμάτιζαν τον κήπο και όλα ήταν υπέροχα. Ο κύκνος τίναξε τα φτερά του, ο λεπτός λαιμός του σηκώθηκε και από καρδιάς είπε:

«Τόση τύχη δεν τολμούσα ούτε να την ονειρευτώ όταν ήμουν ακόμη ασχημόπαπο!»



Αγαπημένε μου φίλε, η μαμά μου όταν ήμουν μικρούλι, πιο μικρούλι φαντάσου από εσένα, συνήθιζε να μου τραγουδάει ένα πολύ όμορφο, γλυκό τραγουδάκι:

«Σ'αγαπώ πολύ πάρα πολύ απ’τη δύση ως την ανατολή ωωωω το αστέρι μου το μικρό μου ζουζουνάκι το μωράκι μου ένα όμορφο μουτράκι λα λα λαλα λα λα λαλα».

Μου το τραγουδούσε κάθε βράδυ, όλο το βράδυ, μέχρι να βγει ο ήλιος και να κοιμηθώ. Ίσως και να την έχεις ακούσει. Έχει πολύ γλυκιά φωνή.

Τώρα θα μου πεις, «μα καλά τον ήλιο περιμένεις για να κοιμηθείς; και όλο το βράδυ τι κάνεις;» Ε… αφού είμαι αστέρι. Όλο το βράδυ τεντώνομαι και τεντώνομαι για να λάμπω και όσο μεγαλώνω λαμποκοπάω όλο και πιο πολύ. Είμαι πολύ περήφανος για αυτό.

Την ημέρα ξεκουράζομαι. Κοιμάμαι μέσα στα αφράτα πουπουλένια σύννεφα, που νομίζω κιόλας ότι μοιάζουν με το μαξιλάρι σου. Πάντως αν το καλοσκεφτείς μπορείς να πεις ότι λάμπω όλο το βράδυ για να φωτίζω τα όνειρά σας, γιατί από ότι ξέρω εσείς κοιμάστε σωστά; Τουλάχιστον έτσι μου είπε η μαμά μου και εγώ την ακούω πάντα γιατί είναι σοφή και με αγαπά πολύ πολύ. Εδώ που τα λέμε νομίζω ότι όλες οι μαμάδες είναι σοφές.

Που λες ένα βράδυ, εκεί που έπαιζα στον άπλετο, απέραντο ουρανό και έλαμπα, τεντωνόμουν θυμάμαι εκείνη την ώρα για να φέξω ακόμα πιο δυνατά, το είδα. Ένα αστέρι… μα τι αστέρι. Τα έχασα. Τόση ομορφιά. Ήθελα να τρέξω αμέσως κοντά του να το γνωρίσω αλλά γρήγορα ανακάλυψα ότι ήταν πίσω από ένα τζάμι. Προστατευμένο αλλά απομονωμένο από το τζάμι αυτό βρισκόταν ένα πανέμορφο χρυσό αστέρι πάνω στην κορυφή ενός χριστουγεννιάτικου δέντρου. Και τι δέντρου!!! Φωτεινού σαν εμένα! Τόσα λαμπάκια είχε πάνω του. Μπορεί να ήταν και το δικό σου, ποιος ξέρει;

Κάθε βράδυ, λοιπόν, από τότε το πλησίαζα όσο περισσότερο μπορούσα. Φαντάσου καλέ μου φίλε ότι άρχισα να πονάω από το πολύ τέντωμα. Βέβαια, δε μπορώ να πω, με βοήθησε όλη αυτή η προσπάθεια ώστε να γίνομαι όλο και πιο λαμπερός. Να σκεφτείς.. οι φίλοι μου εδώ στον ουρανό άρχισαν να με φωνάζουν Λαμπιράκη. Τόσο πολύ.

Που μείναμε; α ναι. Το κοιτούσα αυτό το αστέρι και το ξανακοιτούσα κάθε βράδυ. Προσπαθούσα να του δώσω από το φώς μου. Και αυτό βράδυ με το βράδυ, το έβλεπα, γινόταν όλο και πιο φωτεινό. Μήπως ήταν το δικό σου αστέρι τελικά; Αχ πολύ μου άρεσε και δε μπορώ να σου περιγράψω πόσο χαιρόμουν.

Μέσα σε λίγες μέρες όχι μόνο φωτίστηκε αλλά άρχισε να μου χαμογελάει κιόλας. Και εκεί πάνω που κάθε βράδυ κάναμε παρέα, τη δική μας παρέα, και κόντευε να γίνει ένα κανονικό αστέρι σαν εμένα… εξαφανίστηκε. Απογοητεύτηκα πολύ. Και μάλιστα μαζί με το καταπράσινο, στολισμένο με όμορφες μπάλες δέντρο, που είχε πολλά πολλά λαμπάκια.

Η μαμά μου μου είπε ότι το μαζέψανε γιατί τελείωσαν τα Χριστούγεννα και ότι θα το ξαναδώ του χρόνου. Οπότε, αγαπημένε μου, καλέ μου φίλε θέλω να σου ζητήσω όταν στολίσεις φέτος το δέντρο σου βάλτο κοντά σε ένα παράθυρο ή μια μπαλκονόπορτα, ώστε να ξαναβρώ το φίλο μου. Και αν μπορείς άφηνε κάθε βράδυ λίγο ανοιχτή την κουρτίνα για να του δίνω από το φως μου. Έτσι θα σε φωτίζουν κάθε νύχτα δύο αστέρια, για να έχεις όνειρα γλυκά και φωτισμένα.

Σε ευχαριστώ και σε αγαπώ πολύ ο φίλος σου Λαμπιράκης.



Μια φορά και έναν καιρό, βαθιά στο δάσος, εκεί όπου ο ζεστός ήλιος κι ο δροσερός αέρας σχημάτιζαν ένα γλυκό ήσυχο μέρος, μεγάλωνε ένα μικρό, όμορφο έλατο.

Ωστόσο, το έλατο αυτό δεν ήταν χαρούμενο. Ευχόταν να γίνει ψηλό όσο οι σύντροφοι του – τα πεύκα και τα έλατα που μεγάλωναν γύρω του. Ο ήλιος έλαμπε και ο απαλός αέρας πετάριζε τα φύλλα του και τα μικρά παιδιά του χωριού περνούσαν από δίπλα του χαρούμενα, όμως το έλατο δεν τα άκουγε όλα αυτά και δεν ευχαριστιόταν γιατί ανυπομονούσε να μεγαλώσει.

Μερικές φορές, κάποια παιδιά έφερναν ένα μεγάλο καλάθι γεμάτο βατόμουρα ή φράουλες και κάθονταν κοντά στο έλατο λέγοντας:

«Δεν είναι ένα όμορφο μικρό δέντρο αυτό το έλατο;»

Τότε το έλατο, αισθανόταν ακόμη πιο δυστυχισμένο από πριν. Και όλα αυτά ενώ γινόταν κάθε χρόνο όλο και ψηλότερο. Παρόλα αυτά, όσο μεγάλωνε παραπονιόταν:

«Ω! πόσο θα ήθελα να ήμουν τόσο ψηλό, όσο τα άλλα δέντρα. Τότε θα άπλωνα τα κλαδιά μου σε κάθε μεριά και η κορυφή μου θα κοιτούσε από ψηλά τον απέραντο κόσμο. Τα πουλιά θα έχτιζαν τις φωλιές τους στα κλωνάρια μου και όταν φυσούσε ο άνεμος, θα έσκυβα με επιβλητική μεγαλοπρέπεια, όπως οι ψηλοί σύντροφοι μου».

Το έλατο ήταν τόσο δυστυχισμένο, που δεν απολάμβανε τον ζεστό ήλιο, τα πουλιά ή τα ροδαλά σύννεφα που έπλεαν στον ουρανό από πάνω του πρωί και βράδυ. Μερικές φορές, το χειμώνα, όταν το χιόνι έπεφτε άσπρο και λαμπερό στο έδαφος, ένας λαγός θα ερχόταν και θα πηδούσε πάνω από το μικρό δέντρο. Πόσο πολύ φοβόταν τότε!

Πέρασαν όμως δυο χειμώνες και όταν ήρθε ο τρίτος, το δέντρο είχε γίνει τόσο ψηλό, ώστε ο λαγός ήταν υποχρεωμένος να τρέχει γύρω του. Ωστόσο, το έλατο ήταν ακόμα ανικανοποίητο και αναφωνούσε:

«Ω, αν μπορούσα να συνεχίσω να ψηλώνω και να μεγαλώνω! Δεν υπάρχει τίποτε άλλο που να αξίζει στον κόσμο!»

Το φθινόπωρο, ως συνήθως, ήρθαν οι ξυλοκόποι κι έκοψαν αρκετά από τα ψηλότερα δέντρα και το νεαρό έλατο, που τώρα είχε φτάσει στο πιο μεγάλο ύψος του, ανατρίχιαζε κάθε φορά που τα περήφανα δέντρα έπεφταν στη γη με κρότο. Όταν κόβονταν τα κλαδιά τους, οι κορμοί έμοιαζαν τόσο λεπτοί και γυμνοί, που δύσκολα μπορούσαν να αναγνωριστούν. Μετά οι ξυλοκόποι τους έβαζα στις καρότσες τους και τα άλογα τα έσερναν μακριά από το δάσος.

Τα άλογα σέρνουν την καρότσα με τα δέντρα.

«Πού πήγαιναν; Τι θα απογίνονταν;»

Το νεαρό έλατο ήθελε πάρα πολύ να μάθει, κι έτσι την άνοιξη, όταν ήρθαν τα χελιδόνια και οι πελαργοί, ρώτησε:

«Ξέρετε πού πήγαιναν εκείνα τα κομμένα δέντρα; Τα συναντήσατε;»

Τα χελιδόνια δεν γνώριζαν τίποτε, όμως ο πελαργός, ύστερα από λίγη περίσκεψη, κούνησε το κεφάλι του και είπε:

«Ναι, νομίζω ότι ξέρω. Συνάντησα αρκετά νέα πλοία, όταν πέταξα από την Αίγυπτο και είχαν τέλεια κατάρτια, που μύριζαν σαν έλατο. Νομίζω ότι ήταν εκείνα τα δέντρα. Σε διαβεβαιώ ότι ήταν στητά, πολύ στητά».

«Ω, πόσο θα’θελα να ήμουν αρκετά ψηλό για να πήγαινα στη θάλασσα», είπε το έλατο. «Πώς είναι η θάλασσα και με τι μοιάζει;».

«Θα χρειαζόταν πολύ ώρα για να σου εξηγήσω!», ξεφώνισε ο πελαργός πετώντας γρήγορα μακριά.

«Απόλαυσε τη νιότη σου» είπε τότε η ηλιαχτίδα. «Απόλαυσε τη δροσερή σου ανάπτυξη και τη νεαρή ζωή που βρίσκεται μέσα σου».

Και ο άνεμος φίλησε το έλατο και η πάχνη το πότισε με δάκρυα. Όμως και πάλι το έλατο δεν τους έδωσε σημασία. Πλησίαζαν τα Χριστούγεννα και πολλά νεαρά δέντρα κόπηκαν, ορισμένα κοντύτερα και νεότερα από το έλατο, το οποίο δεν απολάμβανε ούτε την ησυχία ούτε τη γαλήνη γιατί ήθελε να φύγει κι αυτό από το δάσος. Αυτά τα νεαρά δέντρα, τα οποία επιλέχτηκαν για την ομορφιά τους, κράτησαν τα κλαδιά τους κι επίσης τοποθετήθηκαν σε καρότσες και μεταφέρθηκαν από άλογα έξω από το δάσος.

«Πού πηγαίνουν», ρώτησε το έλατο. «Δεν είναι ψηλότερα από μένα. Στην πραγματικότητα, το ένα είναι πολύ κοντύτερο. Και γιατί δεν κόπηκαν τα κλαδιά τους; Πού πηγαίνουν;».

«Ξέρουμε, ξέρουμε», τραγούδησαν τα χελιδόνια και τα σπουργίτια. «Κοιτάξαμε στα παράθυρα των σπιτιών στην πόλη και γνωρίζουμε τι έγινε με αυτά. Ντύνονται με τον πιο μεγαλοπρεπή τρόπο. Τα έχουμε δει να στέκονται στη μέση ενός ζεστού δωματίου και να στολίζονται με κάθε είδους όμορφα πράγματα: γλυκά, επιχρυσωμένα μήλα, παιχνίδια, πολλές δεκάδες φωτάκια από κεράκια και πολλά δώρα από κάτω».

«Και τότε», ρώτησε το έλατο τρέμοντας με όλα του τα κλαδιά, «και μετά τι έγινε;».

«Δεν είδαμε τίποτε περισσότερο», είπαν τα σπουργίτια, «όμως αυτό ήταν αρκετό για μας».

«Αναρωτιέμαι αν κάτι τόσο λαμπερό θα συμβεί και σε μένα», σκέφτηκε το έλατο. «Θα ήταν πολύ καλύτερο από το να διασχίζω τη θάλασσα. Ανυπομονώ για αυτό σχεδόν με πόνο. Ω! πότε θα έρθουν τα Χριστούγεννα; Τώρα είμαι τόσο ψηλό και αναπτυγμένο, όσο εκείνα που πήραν πέρυσι. Ω! και να βρισκόμουν τώρα στην καρότσα ή να στεκόμουν στο ζεστό δωμάτιο με όλη αυτήν τη λάμψη και τη χάρη γύρω μου! Κάτι καλύτερο και πιο όμορφο θα ακολουθεί, αλλιώς τα δέντρα δεν θα τα διακοσμούσαν έτσι. Ναι, αυτό που ακολουθεί θα είναι ακόμη μεγαλύτερο και πιο υπέροχο. Τι μπορεί να είναι; Έχω κουραστεί από την ανυπομονησία. Θέλω κι εγώ να με κόψουν και να με πάρουν από το δάσος και να με πάνε σε αυτά τα σπίτια στην πόλη να με στολίσουν».

«Νιώσε αγαλλίαση μαζί μας» είπαν τότε ο αέρας και το φως του ήλιου.«Απόλαυσε τη λαμπερή σου ζωή στο φρέσκο αέρα».

Όμως το έλατο δεν ένιωθε καμία αγαλλίαση, αν και γινόταν ψηλότερο κάθε μέρα και, χειμώνα-καλοκαίρι, το σκουροπράσινο φύλλωμα του φαινόταν μέσα στο δάσος, ενώ οι περαστικοί μόλις το έβλεπαν έλεγαν πια: «Τι ωραίο δέντρο!».

Λίγο πριν τα επόμενα Χριστούγεννα, οι ξυλοκόποι ήρθαν ξανά στο δάσος να κόψουν έλατα και τότε ξεκίνησαν από το ανυπόμονο έλατο. Καθώς το τσεκούρι έκοβε τον κορμό του, το έλατο έπεσε με ένα βογκητό στη γη, γεμάτο πόνο και αδυναμία και ξεχνώντας όλες τις ανυπομονησίες του, πονώντας που άφηνε το σπίτι του στο δάσος. Ήξερε ότι δεν θα έβλεπε ποτέ ξανά τους αγαπημένους, παλιούς του φίλους, τα δέντρα, ούτε τους μικρούς θάμνους και τα πολύχρωμα λουλούδια που είχαν φυτρώσει στη μεριά του – ίσως ούτε και τα πουλιά.

Ούτε το ταξίδι στην καρότσα ήταν ευχάριστο. Το έλατο συνήλθε όταν το ξεφόρτωσαν στην αυλή ενός σπιτιού μαζί με αρκετά άλλα δέντρα και άκουσε έναν άνδρα να λέει: «Θέλουμε μόνο ένα κι αυτό είναι το ομορφότερο».

Τότε ήρθαν δύο υπηρέτες και μετέφεραν το έλατο σε ένα μεγάλο και όμορφο διαμέρισμα. Στους τοίχους κρέμονταν πίνακες, και κοντά στο μεγάλο τζάκι στέκονταν μεγάλα πορσελάνινα βάζα με λιοντάρια στα πώματα. Υπήρχαν κουνιστές καρέκλες, μεταξένιοι καναπέδες, μεγάλα τραπέζια, καλυμμένα με φωτογραφίες, βιβλία και παιχνίδια, που άξιζαν πολλά χρήματα. Τουλάχιστον, έτσι έλεγαν τα παιδιά. Το έλατο τοποθετήθηκε σε μια μεγάλη γλάστρα γεμάτη άμμο, όμως πράσινη τσόχα κρεμόταν γύρω της, έτσι ώστε κανείς να μην μπορούσε να διακρίνει ότι ήταν γλάστρα, και στεκόταν πάνω σε ένα πολύ ωραίο χαλί. Πώς έτρεμε το έλατο! «Τι θα μου συμβεί τώρα;», σκεφτόταν.

Κάποιες νεαρές κυρίες ήρθαν και οι υπηρέτες τις βοήθησαν να στολίσουν το δέντρο. Στο ένα κλαδί κρέμασαν μικρές σακούλες φτιαγμένες από χρωματιστό χαρτί και κάθε σακούλα ήταν γεμάτη με καραμέλες. Από άλλα κλαδιά κρέμονταν επιχρυσωμένα μήλα και καρύδια, σαν να είχαν φυτρώσει εκεί. Και πάνω από όλα, γύρω-γύρω, υπήρχαν εκατοντάδες κόκκινα, μπλε και άσπρα κεράκια, που δέθηκαν στα κλαδιά. Κούκλες, σαν να ήταν αληθινά μωρά, τοποθετήθηκαν κάτω από τα πράσινα φύλλα – το δέντρο δεν είχε δει τέτοια πράγματα ποτέ πριν. Και στην κορυφή έβαλαν ένα λαμπερό αστέρι, φτιαγμένο από χρυσόχαρτο. Ω, το έλατο είχε γίνει ένα πανέμορφο Χριστουγεννιάτικο δέντρο!

Χριστουγενιάτικο δέντρο με δώρα.

«Πόσο λαμπερό θα είναι το βράδυ των Χριστουγέννων», αναφώνησαν όλοι.

«Ω, να ερχόταν εκείνο το βράδυ», σκέφτηκε το δέντρο «και να άναβαν τα κεράκια! Τότε θα γνώριζα τι άλλο πρόκειται να συμβεί. Θα έρθουν τα δέντρα από το δάσος να με δουν; Αναρωτιέμαι αν τα σπουργίτια ρίξουν μια ματιά στα παράθυρα, ενώ πετάνε. Άραγε, θα μεγαλώσω γρηγορότερα εδώ και θα κρατήσω όλα αυτά τα στολίδια καλοκαίρι και χειμώνα;».

Όμως το να μαντεύει είχε λίγη αξία. Έκανε τη φλούδα του να πονάει και αυτός ο πόνος ήταν τόσο έντονος για ένα λεπτοκαμωμένο έλατο, όσο είναι για μας ο πονοκέφαλος.

Επιτέλους μια μέρα τα κεράκια άναψαν και τότε τι γυαλιστερή, φωτεινή όψη είχε το δέντρο! Έτρεμε τόσο με ευχαρίστηση σε όλα του τα κλαδιά, ώστε ένα από τα κεράκια έπεσε ανάμεσα στα πράσινα φύλλα κι έκαψε ορισμένα από αυτά.

«Βοήθεια! βοήθεια!» φώναξαν οι νεαρές κυρίες, όμως δεν υπήρχε κίνδυνος, επειδή γρήγορα έσβησαν τη φωτιά.

Ύστερα από αυτό, το δέντρο προσπαθούσε να μην τρέμει καθόλου, παρόλο που η φωτιά το τρόμαξε. Είχε μεγάλη αγωνία να μη χτυπήσει κάποιο από τα ωραία στολίδια, που η λαμπρότητα τους το είχε καταπλήξει.

Και τώρα, οι κλειστές πόρτες άνοιξαν διάπλατα κι ένα μάτσο παιδιών όρμησαν βιαστικά σαν να ήθελαν να αναστατώσουν το δέντρο. Πιο σιωπηλοί τους ακολουθούσαν οι μεγαλύτεροι. Για μια στιγμή, τα μικρά έμειναν σιωπηλά με θαυμασμό και μετά φώναξαν χαρούμενα, μέχρι που το δωμάτιο γέμισε ήχους και χόρεψαν εύθυμα γύρω από το δέντρο, ενώ έπαιρναν από αυτό τα δώρα, το ένα μετά το άλλο.

«Τι κάνουν; Τι θα συμβεί μετά;» σκέφτηκε το δέντρο. Τουλάχιστον τα κεριά κάηκαν και τα πήραν από τα κλαδιά. Τότε, τα παιδιά πήραν την άδεια να πάρουν τα δώρα από το έλατο. Έτρεξαν τόσο βιαστικά κατά πάνω του, που τα κλαδιά έσπασαν, κι αν δεν είχε δεθεί με το λαμπερό αστέρι στο ταβάνι, θα είχε πέσει κάτω. Τότε, τα παιδιά χόρεψαν με τα όμορφα παιχνίδια τους και κανένα δεν πρόσεχε το δέντρο, εκτός από τους υπηρέτες, που ήρθαν και κοιτούσαν ανάμεσα στα κλαδιά να δουν αν κανένα μήλο ή κανένα σύκο είχε μείνει ξεχασμένο.

«Μια ιστορία, μια ιστορία» φώναζαν τα παιδιά τραβώντας έναν κοντόχοντρο άνδρα προς το δέντρο.

«Τώρα θα πάμε κάτω από αυτό το έλατο» είπε ο άνδρας, καθώς καθόταν από κάτω, «και το έλατο θα έχει την ευχαρίστηση να ακούσει επίσης, αλλά θα σας αφηγηθώ μόνο μια ιστορία. Ποια να είναι; Η Ιβέδη-Αβέδη ή ο Χάμπτι-Ντάμπτι, ο οποίος έπεσε από τις σκάλες, αλλά σύντομα σηκώθηκε και στο τέλος παντρεύτηκε μια πριγκίπισσα;»

«Την Ιβέδη-Αβέδη», φώναξαν μερικά παιδιά. «Τον Χάμπτι-Ντάμπτι», φώναξαν άλλα και επικρατούσαν γέλια, φωνές και κραυγές.

Όμως το έλατο έμενε αγέρωχο και αναρωτιόταν «Έχω καμία σχέση με όλο αυτό;» Όμως είχε ήδη διασκεδάσει τα παιδιά, όσο επιθυμούσαν.

Τότε, ο γέρος άνδρας τους διηγήθηκε την ιστορία του Χάμπτι-Ντάμπτι, πώς έπεσε στις σκάλες, και πως μετά σηκώθηκε και παντρεύτηκε μια πριγκίπισσα. Και τα παιδιά χειροκρότησαν και φώναξαν «Πες κι άλλο, πες κι άλλο», καθώς ήθελαν να ακούσουν και την ιστορία της Ιβέδης-Αβέδης. Μετά από αυτό, το έλατο έμεινε αρκετά σιωπηλό και σκεφτόταν ότι ποτέ τα πουλιά δεν του είπαν τέτοιες ιστορίες, όπως του Χάμπτι-Ντάμπτι, ο οποίος έπεσε από μια σκάλα και παρόλα αυτά παντρεύτηκε μια πριγκίπισσα.

«Α!, ναι. ώστε έτσι συμβαίνει στον κόσμο», σκέφτηκε το έλατο, που τα πίστεψε όλα, επειδή το αφηγήθηκε ένας τόσο καλός άνθρωπος.«Α! λοιπόν», σκέφτηκε, «ποιος ξέρει; μπορεί να πέσω κι εγώ και να παντρευτώ μια πριγκίπισσα» και κοίταξε μπροστά, χαρούμενα, στο επόμενο βράδυ, προσδοκώντας ότι θα διακοσμηθεί και πάλι με φώτα και παιχνίδια, χρυσό και φρούτα. «Αύριο δεν θα τρέμω» σκέφτηκε. «Θα απολαύσω όλη μου τη χάρη και θα ακούσω ξανά την ιστορία του Χάμπτι Ντάμπτι και ίσως τη Ιβέδης-Αβέδης». Και το δέντρο παρέμεινε σιωπηλό και σκεφτικό όλη τη νύχτα.

Το πρωί ήρθαν οι υπηρέτες του σπιτιού. «Τώρα», σκέφτηκε το έλατο, «όλη μου η χάρη θα αρχίσει ξανά και σε λίγο θα λάμπω».

Όμως οι υπηρέτες το έσυραν έξω από το δωμάτιο και το ανέβασαν από τις σκάλες στη σοφίτα. Το έριξαν στο πάτωμα, σε μια σκοτεινή γωνιά, όπου δεν έλαμπε το φως της ημέρας, και εκεί το παράτησαν.

«Τι σημαίνει αυτό;» σκέφτηκε το δέντρο, «τι πρόκειται να κάνω εδώ; Δεν μπορώ να ακούσω τίποτα σε ένα τέτοιο μέρος!» Ύστερα είχε αρκετό χρόνο για να σκεφτεί, καθώς οι μέρες και οι νύχτες περνούσαν και κανένας δεν ερχόταν πια κοντά του. Όταν επιτέλους ήρθε κάποιος, ήταν για να αφήσουν κάτι μεγάλα κουτιά σε μια γωνία.

Έτσι, το δέντρο ήταν εντελώς κρυμμένο, σαν να μην υπήρξε ποτέ. «Είναι χειμώνας τώρα», σκέφτηκε το δέντρο, «το έδαφος είναι σκληρό και καλυμμένο με χιόνι, έτσι οι άνθρωποι δεν μπορούν να με φυτέψουν. Θα βρω εδώ καταφύγιο, μάλλον, μέχρι να έρθει η άνοιξη. Πόσο νοιάζονται και πόσο καλοί είναι όλοι μαζί μου! Αλλά, μακάρι να μην ήταν τόσο σκοτεινό αυτό το μέρος, ούτε τόσο μοναχικό, όπου δεν μπορείς να δεις ούτε ένα λαγό. Τι ευχάριστα που ήταν έξω στο δάσος, όταν το χιόνι στρωνόταν στο έδαφος, όταν ο λαγός έτρεχε γύρω ή ακόμα κι από πάνω μου, αν και τότε δεν μου άρεσε. Ω! είναι απαίσια μοναχικά εδώ».

«Σκουίκ, σκουίκ», είπε τότε ένα ποντικάκι πλησιάζοντας σιγά-σιγά προς το δέντρο. Μετά ήρθε κι άλλο. Και τα δύο ξεφυσούσαν προς το κομμένο έλατο και σέρνονταν ανάμεσα στα κλαδιά του.

«Ω, είναι πολύ κρύο», είπε το ποντικάκι, «αλλιώς θα ήμασταν τόσο άνετα εδώ. Δεν θα ήμασταν, γέρικο έλατο;»

«Δεν είμαι γέρικο!», φώναξε το έλατο, «υπάρχουν πολλά που είναι μεγαλύτερα από μένα».

«Από πού έρχεσαι; και τι ξέρεις;» ρώτησε το ποντίκι, γεμάτο περιέργεια. «Έχεις δει τα πιο όμορφα μέρη του κόσμου και μπορείς να μας μιλήσεις για αυτά; Έχεις βρεθεί στην αποθήκη, όπου τα τυριά βρίσκονται στο ράφι και τα λουκάνικα κρέμονται από το ταβάνι; Κάποιος μπορεί να μπει εκεί μέσα λεπτός και να βγει χοντρός».

«Δεν γνωρίζω τίποτε για αυτό το μέρος», απάντησε το έλατο, «όμως ξέρω το δάσος, όπου λάμπει ο ήλιος και τραγουδούν τα πουλιά». Και τότε, το δέντρο είπε στα μικρά ποντίκια τα πάντα για τη νιότη του. Δεν είχαν ποτέ ακούσει τέτοια ιστορία στην ζωή τους και, αφού την άκουσαν προσεκτικά, είπαν: «Τι πολλά πράγματα έχεις δει! Πρέπει να ήσουν πολύ ευτυχισμένος!»

«Ευτυχισμένος!», αναφώνησε το έλατο και μετά, αφού σκέφτηκε τι τους είχε διηγηθεί, είπε: «Α, ναι! Τελικά εκείνες ήταν χαρούμενες ημέρες». Όταν όμως συνέχισε και διηγήθηκε τα πάντα για την παραμονή των Χριστουγέννων και πώς ντύθηκε με γλυκά και φώτα, τα ποντίκια είπαν: «Πόσο χαρούμενο υπήρξες, γέρικο έλατο!».

«Δεν είμαι καθόλου γέρικο», γκρίνιαξε το δέντρο. «Από το δάσος ήρθα μόλις αυτό το χειμώνα. Τώρα βρίσκομαι στην κορυφή της ανάπτυξης μου».

«Τι ωραίες ιστορίες μπορείς να διηγηθείς» είπαν τα ποντικάκια. Και την επόμενη νύχτα, άλλα τέσσερα ποντίκια ήρθαν μαζί τους για να ακούσουν τι είχε να τους πει το δέντρο. Όσο πιο πολλά έλεγε, τόσο πιο πολλά θυμόταν και τότε αναρωτήθηκε: «Εκείνες ήταν ευτυχισμένες μέρες, ίσως όμως γυρίσουν πάλι. Ο Χάμπτι Ντάμπτι έπεσε από τις σκάλες κι όμως παντρεύτηκε την πριγκίπισσα. Ίσως παντρευτώ κι εγώ μια πριγκίπισσα». Και το έλατο σκέφτηκε μια μικρή, όμορφη σημύδα που μεγάλωνε στο δάσος, που για εκείνον ήταν μια αληθινή, όμορφη πριγκίπισσα.

Μια σημύδα (Φωτό Aleksander Kaasik, Wikipedia)Μια σημύδα (Φωτό Aleksander Kaasik, Wikipedia)

«Ποιος είναι ο Χάμπτι Ντάμπτι;» ρώτησαν τα ποντικάκια. Και τότε το δέντρο αφηγήθηκε όλη την ιστορία. Μπορούσε να θυμηθεί την κάθε λέξη και τα ποντικάκια ήταν τόσο ευχαριστημένα, που ήταν έτοιμα να πηδήξουν στην κορυφή του δέντρου. Την επόμενη νύχτα, πολύ περισσότερα ποντίκια έκαναν την εμφάνιση τους και την Κυριακή ήρθαν μαζί τους δυο αρουραίοι. Όμως, εκείνοι είπαν ότι η ιστορία δεν ήταν καθόλου ωραία και τα ποντικάκια ήταν πολύ λυπημένα, γιατί άρχισε να μην αρέσει και σε εκείνα.

«Γνωρίζεις μόνο μία ιστορία;» ρώτησαν οι αρουραίοι.

«Μόνο μία», απάντησε το έλατο. «Την άκουσα το πιο ευτυχισμένο βράδυ της ζωής μου, μόνο που τότε δεν το ήξερα ότι ήταν τόσο ευτυχισμένο».

«Νομίζουμε ότι είναι μια πολύ μίζερη ιστορία» είπαν οι αρουραίοι.«Δεν γνωρίζεις καμιά ιστορία για μπέικον ή για τα φαγητά στην αποθήκη»;

«Όχι», απάντησε το έλατο.

«Τότε μας συγχωρείτε», απάντησαν τα ποντίκια κι έφυγαν.

Το ποντικάκι επίσης έμεινε μακριά μετά από αυτό και το δέντρο αναστέναξε και είπε: «Ήταν πολύ ευχάριστο, όταν τα εύθυμα ποντικάκια κάθονταν γύρω μου και άκουγαν όσο μιλούσα. Τώρα πέρασε κι αυτό. Ωστόσο, θα είμαι ευτυχισμένο, όταν έρθει κάποιος να με πάρει από αυτό το σκοτεινό μέρος». Αλλά, θα συνέβαινε ποτέ αυτό;

Ναι, λοιπόν, ένα πρωί μπήκαν κάποιοι άνθρωποι να καθαρίσουν τη σοφίτα. Τα κουτιά στάλθηκαν μακριά και το δέντρο τραβήχτηκε από τη γωνία και ρίχτηκε άγαρμπα στο πάτωμα της σοφίτας. Τότε, ο υπηρέτης το έσυρε μέχρι τη σκάλα, όπου έλαμπε το φως της ημέρας. «Τώρα, η ζωή αρχίζει ξανά», σκέφτηκε με θέρμη το έλατο, απολαμβάνοντας τη λιακάδα και το το δροσερό αέρα. Μετά, όμως το κατέβασαν από τις σκάλες και το μετέφεραν στην αυλή τόσο γρήγορα, που ξέχασε να σκεφτεί τον εαυτό του και μπορούσε μόνο να κοιτάξει γύρω του.

Δεν είχε πολλά να δει. Η αυλή ήταν κοντά σε έναν κήπο, όπου όλα έμοιαζαν να ανθίζουν. Φρέσκα και μυρωδάτα τριαντάφυλλα κρέμονταν από το μικρό φράχτη. Οι φλαμουριές ήταν ανθισμένες, ενώ τα χελιδόνια πετούσαν εδώ κι εκεί φωνάζοντας: «Τουίτ, τουίτ, τουίτ, έρχεται ο φίλος μου», αλλά δεν εννοούσαν το έλατο.

«Τώρα θα ζήσω ξανά», φώναξε το δέντρο απλώνοντας χαρούμενα τα κλαδιά του, όμως ήταν όλα ταλαιπωρημένα και κίτρινα, ενώ το ίδιο κείτονταν σε μια γωνιά ανάμεσα σε χόρτα και τσουκνίδες. Το αστέρι από χρυσό χαρτί στεκόταν ακόμη στην κορυφή του και έλαμπε μέσα στη λιακάδα.

Στην ίδια αυλή έπαιζαν δύο από τα χαρούμενα παιδιά που χόρευαν γύρω από το δέντρο εκείνα τα Χριστούγεννα και ήταν τόσο ευτυχισμένα. Το μικρότερο είδε το επιχρυσωμένο αστέρι, έτρεξε και το τράβηξε με δύναμη από το έλατο. «Κοίτα τι κρέμεται στο άσχημο, γέρικο έλατο» είπε το παιδί τσαλαπατώντας τα κλαδιά του, μέχρι που έσπασαν κάτω από τις μπότες του. Τότε, το έλατο είδε θλιμμένο όλα τα δροσερά, λαμπερά λουλούδια στον κήπο και μετά κοίταξε τον εαυτό του και ευχήθηκε να παρέμενε στη σκοτεινή γωνιά της σοφίτας. Αναπόλησε τα νεανικά του χρόνια στο δάσος, το χαρούμενο βράδυ των Χριστουγέννων και τα ποντικάκια που άκουγαν την ιστορία του Χάμπτι Ντάμπτι.

«Παρελθόν! Είναι όλα παρελθόν!», είπε το δέντρο, «Ω, και να τα είχα απολαύσει τότε που μπορούσα! όμως τώρα είναι πολύ αργά!».

Τότε, ένας άντρας ήρθε κι έκοψε το δέντρο σε μικρά κομμάτια, μέχρι που έγιναν ένας μεγάλος σωρός στο έδαφος. Τα κομμάτια μπήκαν σε ένα τζάκι και γρήγορα άρπαξαν φωτιά, ενώ το δέντρο αναστέναζε τόσο βαθιά, που κάθε αναστεναγμός ήταν σαν μια πιστολιά.

«Ποπ! ποπ!».

Τότε τα παιδιά, που έπαιζαν, ήρθαν και κάθισαν μπροστά στη φωτιά, την κοιτούσαν και φώναζαν κι αυτά «Ποπ! ποπ!». Όμως σε κάθε «ποπ», που ήταν ένας βαθύς αναστεναγμός, το δέντρο σκεφτόταν μια καλοκαιρινή μέρα στο δάσος και το βράδυ των Χριστουγέννων και τον Χάμπτι Ντάμπτι, τη μοναδική ιστορία που είχε ποτέ ακούσει ή ήξερε να την αφηγηθεί, μέχρι που στο τέλος κάηκε.

Τα αγόρια συνέχισαν να παίζουν στον κήπο και το μικρότερο φόρεσε στο στήθος του το χρυσό αστέρι, με το οποίο είχε στολιστεί το δέντρο το πιο ευτυχισμένο βράδυ της ύπαρξης του. Τώρα, όλα ήταν παρελθόν. Η ζωή του δέντρου ήταν παρελθόν και η ιστορία επίσης – γιατί όλες οι ιστορίες πρέπει κάποια στιγμή να φτάνουν στο τέλος τους...



Κάποτε σε μία ντουλάπα, όπως μπορεί να συμβαίνει σε πολλές ντουλάπες στον κόσμο, κάθονταν ένα καλοστημένο, μοσχομυριστό, ακριβό, σιδερωμένο, απαλό, γυαλιστερό, μακρύ και συννεφί φόρεμα. Ήταν το πιο όμορφο φόρεμα σ΄ ολόκληρο τον πλανήτη. Έξω από την ντουλάπα, πεταμένο στην καρέκλα, στο κρεβάτι, καμιά φορά και στο ίδιο το πάτωμα, καθόταν ένα φούτερ.

Το φούτερ, ήταν μικρό, κουρελιασμένο, φτηνό, βρώμικο, ασιδέρωτο, σκληρό και χρώμα τσιμεντί. Ακόμα και όταν έμπαινε στο πλυντήριο, η ιδιοκτήτρια του το βρόμιζε κατευθείαν από την πρώτη φορά που το έβαζε. Το πετούσε χωρίς να το νοιάζεται καθόλου. Και αυτό καθόταν θλιμμένο, κουρασμένο, πεταμένο κάθε φορά σε άλλη γωνιά, και πάντα το ίδιο πράγμα ήθελε: να γίνει μία μέρα σαν το όμορφο και συννεφί φόρεμα. Το ζήλευε τόσο μα τόσο πολύ κάθε φορά που η ντουλάπα άνοιγε και φαινόταν η ομορφιά του. Πόσο θα ήθελε έστω και για λίγο να νιώσει σαν και αυτό!  Ώσπου μία μέρα, που η ιδιοκτήτρια ξέχασε ανοιχτό το ένα φύλλο της ντουλάπας στο σημείο που ήταν αυτό μέσα, και το τσιμεντί φούτερ ήταν έξω, δεν άντεξε, ρώτησε:   

- Αχ συννεφί φόρεμα πώς σε ζηλεύω για την ομορφιά σου, το στήσιμό σου, το χρώμα σου, το καμάρι σου, το άρωμά σου! Είσαι τόσο όμορφο! Γιατί να υπάρχει τόση αδικία στον κόσμο που ζούμε; Εσύ πανέμορφο και γω πανάσχημο;   

- Τί λες καλό μου φούτερ; Πού την είδες την ομορφιά; Επειδή είμαι ψηλό και μακρύ είμαι και όμορφο;

- Θα με τρελάνεις φόρεμα; Είσαι ψηλό, είσαι μακρύ, έχεις χρώμα συννεφί, άρωμα γιασεμί, και είσαι απαλό πάρα πολύ. Σε αντίθεση εγώ χρώμα τσιμέντου, βρωμερό, είμαι κοινότυπο, κοντό, τσαλακωμένο ανιαρό.

- Καλό μου φούτερ, θαρρώ πως τα΄χεις μπερδέψει.

- Καλό μου φόρεμα, θαρρώ σου χει σαλέψει δε σημαίνει ότι είμαι ευτυχισμένο επειδή είμαι όμορφο για σένα. Μας δουλεύεις ψιλό γαζί μου φαίνεται, όπως και είσαι ραμμένο.

- Καλό μου φούτερ, άκου καλά αυτό που έχω να σου πω...

    Το ότι είμαι ίσιο και απαλό
    χρώμα του σύννεφου φορώ
    και γιασεμί μοσχοβολώ
    την ευτυχία δεν τη ζω
    γιατί κλεισμένο είμαι εδώ.
    Η αφεντικίνα μας, κοινή
    εσένα μόνο όλο φορεί
    εμένα μόνο μία φορά.
    Με έχει κλειστό στη μοναξιά   

- Τι θές να πεις;   

- Πότε σε φορά η αφεντικίνα;   

- Κάθε μέρα   

- Αυτό λοιπόν θέλω να πώ

    γλυκό μου φούτερ γκριζωπό
    μπορεί να είσαι μία σταλιά
    θαμπό και βρώμικο συχνά
    μα η αφεντικίνα η καλή
    κάθε της μέρα σε φορεί
    όταν το σκύλο περπατά
    για ψώνια πάει στα μαγαζιά
    όταν τρέχει για αναψυχή
    ή βόλτα βγάζει το παιδί
     δίπλα της καθημερινά
    σ΄όσα της δίνουνε χαρά
    πραγματική και όχι πλαστή
    είσαι επάνω της εσύ
    εμένα μόνο σε γιορτή
    που τότε κάθεται στητή
    εσένα όταν σε φορά ιδρώνει
    μα δε χολοσκά είναι πάντα αληθινή
    δε νοιάζεται πώς θα φανεί   

- Ααααααα, είπε το φούτερ και έμεινε με το στόμα ορθάνοιχτο για λίγο. Τότε έχεις δίκαιο, ναι εγώ την βλέπω κάθε μέρα και όταν με φοράει, είναι ευτυχισμένη και γελάει. Και τρέχει με το σκύλο, το παιδί ή μονάχη της και ακούει μουσική.

- Γι' αυτό σου λέω τούτο εδώ το κλείσιμο μ' έκανε σοφό. Ό,τι θα δεις ψηλό, ακριβό, μοσχοβολάτο κι απαλό ευτυχισμένο δε σημαίνει μάλλον το αντίθετο θαρρώ...

Τότε, γύρισε η αφεντικίνα κι έκλεισε το φύλο της ντουλάπας που ήταν ανοιχτό.   

Κάπως έτσι, τελείωσε η μία και μοναδική κουβέντα μεταξύ του συννεφί φορέματος και του τσιμεντί φούτερ.    

Μετά, έβαλε η αφεντικίνα το φούτερ και βγήκε έξω. Από τότε και στο εξής, το φούτερ ένιωθε το πιο ευτυχισμένο φούτερ στον κόσμο. Κάθε φορά που η αφεντικίνα του ίδρωνε, απολάμβανε τον ιδρώτα, κάθε φορά που το λέρωνε, σκεφτόταν πόσο χαρούμενη είναι και τρώει ανεπιτήδευτα ό,τι επιθυμεί χωρίς να την νοιάζει πώς φαίνεται στους άλλους. Και κάπως έτσι, όσο πιο τσαλακωμένο, πεταμένο, λερωμένο ήτανε, τόσο πιο χαρούμενο ένιωθε.




Κάποτε στο δάσος είχε κηρυχθεί πόλεμος και όλα τα ζώα είχαν βγει σε παράταξη προκειμένου να μοιραστούν στο καθένα αρμοδιότητες και ευθύνες. Το λιοντάρι, ως ο βασιλιάς των ζώων, ήταν εκείνος που ηγούταν στις συζητήσεις.

- Ο καιρός του πολέμου έφτασε και πρέπει να προετοιμαστούμε ώστε να ανταπεξέλθουμε στις καινούργιες ανάγκες της ζωής μας. Αποφάσισα να μαζέψω όλα τα ζώα του βασιλείου μου και να τους αναθέσω ορισμένες αρμοδιότητες.

Γύρισε τότε στη μεριά που βρισκόντουσαν τα μυρμήγκια και τους είπε:

-Σε εσάς αναθέτω τη συλλογή και τη φύλαξη των τροφών μας. Εσείς θα είστε υπεύθυνα για την περιφρούρηση της τροφής μας σε περίπτωση που η περιοχή μας κηρυχθεί σε κατάσταση έκτακτης ανάγκης.

Γύρισε τότε στη μεριά της κουκουβάγιας και αποκρίθηκε:

-Εσένα σε εμπιστεύομαι διότι είσαι ξακουστή για τη σοφία σου. Θα χρειαστώ τις πολύτιμές συμβουλές σου οι οποίες ίσως με βοηθήσουν να πάρω σωστότερες αποφάσεις. Η σοφία σου θα σταθεί πολύτιμη στο να με κατευθύνει σε σωστότερα βήματα.

Γύρισε τότε και στη μεριά της αλεπούς και της είπε:

-Ξακουστή για την πονηριά σου, αλεπού, θα είσαι το δόλωμά μου ώστε να μαθαίνω τις κινήσεις των εχθρών μας. Εμπιστεύομαι την πονηριά σου με την οποία θα μπορείς να ξεγλιστράς και να μαθαίνεις τις κινήσεις των αντιπάλων μας.

Γύρισε τότε και στη μεριά των πιθήκων και τους είπε:

-Η ικανότητά σας στο να ανεβαίνετε ψηλά και να κινήστε επιδέξια είναι αξιοθαύμαστη. Σε εσάς αναθέτω την αποστολή του να μαζεύετε φρούτα που βρίσκονται στα πιο ψηλά κλαδιά δέντρων, όπως και το να κρύβετε τα πιο μικρά και αδύναμα ζώα, ανεβάζοντάς τα στα δέντρα και στις σπηλιές.

Γύρισε τότε και κοίταξε προσεκτικά έναν λαγό.

Ο λαγός περίμενε να του αναθέσει το λιοντάρι μια αρμοδιότητα Ο λαγός περίμενε να του αναθέσει το λιοντάρι μια αρμοδιότητα

-Εσένα ποια αρμοδιότητα θα μπορούσα να σου δώσω; αναρωτήθηκε.

-Μα δεν έχει και κάποια ικανότητα, αποκρίθηκαν τα άλλα ζώα. Τι ικανότητα να έχει ένας λαγός;

-Και όμως, αποκρίθηκε εκείνος, η ταχύτητα με την οποία η φύση τον έχει εξοπλίσει, τον κάνει δυνατό στο να τρέχει γρήγορα και να μεταφέρει δικά μας μηνύματα στα ζώα που βρίσκονται στο πεδίο της μάχης. Για αυτό καλά μου ζώα, είναι καλό να μην υποτιμάμε κανέναν.



Μια φορά και έναν καιρό, σε ένα απομακρυσμένο χωριό ζούσε μια καλοσυνάτη γυναίκα, η γιαγιά Διδώ. Είχε άσπρα μαλλιά, μεγάλα μάτια και ένα γλυκό χαμόγελο που ζέσταινε μονομιάς τις καρδιές των ανθρώπων.

Ζούσε μόνη της, σε ένα μικρό σπιτάκι εξοπλισμένο με όλου του κόσμου τα αγαθά. Είχε τον κήπο της, τον οποίο φρόντιζε καθημερινά. Περιποιούνταν τα όμορφα λουλούδια της και όποτε της το επέτρεπε ο καιρός, φύτευε τα λαχανικά της. Ζούσε ήσυχα, μακριά από το νέφος των μεγαλουπόλεων. Κάθε πρωί, απολάμβανε τον καφέ της στον κήπο εισπνέοντας τον καθαρό αέρα του χωριού.

1. Είχε έναν κήπο με φρούτα και λαχανικά, τον οποίο φρόντιζε.

Η γιαγιά Διδώ, ξεχώριζε για το γλυκό της πρόσωπο, το χαμόγελο που πάντα χάριζε στους άλλους, αλλά και για ένα ψάθινο καπέλο με κόκκινη κορδέλα, που φορούσε πάντα στο κεφάλι της. Δεν το αποχωριζόταν ποτέ. Στις δουλειές, στους περιπάτους της, στο μεσημεριανό της γεύμα. Μόνο όταν κοιμόταν, το ακουμπούσε ευλαβικά δίπλα στο κομοδίνο της. Ήταν το αγαπημένο της και είχε μεγάλη αξία, γιατί ήταν της δικής της μητέρας.

Το καπέλο, για πολλά χρόνια ήταν η μόνη της συντροφιά. Παρότι είχε 3 πανέμορφους γιούς, ψηλούς σαν τα βουνά η μοναξιά της ήταν μεγάλη. Τους μεγάλωσε με πολύ αγάπη χωρίς να βαρυγκωμήσει ποτέ της. Αντιθέτως, έκανε όνειρα για τα παιδιά της.

Ο Βαλέριος, ο Βίκτωρας και ο Βιτώριος είχαν μόλις ένα χρόνο διαφορά μεταξύ τους. Αγαπούσαν την μητέρα τους και όλα αυτά τα χρόνια ήταν δεμένοι σαν γροθιά. Μέχρι που σπούδασαν, έκαναν τις δικιές τους οικογένειες και απομακρύνθηκαν. Ο Βαλέριος, ο μεγαλύτερος ήταν γιατρός, ο Βίκτωρας δικηγόρος και ο Βιτώριος αστυνομικός. Έμεναν σε διαφορετικές πόλεις πολύ μακριά από το χωριό που ζούσε η γιαγιά Διδώ. Την επισκέπτονταν πολύ σπάνια και επειδή δεν είχε ούτε τηλέφωνο, της έστελναν γράμματα.

Γράμματα που η γιαγιά, τα κρατούσε σαν φυλαχτό και τα έκρυβε κάτω από το προσκεφάλι της. Ποτέ της δεν παραπονέθηκε όμως. Πάντα τους έγραφε με αγάπη και τους καθησύχαζε πως όλα πάνε καλά.

Ζούσε με την ελπίδα ότι μια μέρα θα έπαιρνε κάποιο γράμμα από τους γιούς της, που θα της έλεγε ότι έρχονται να την δουν. Οι μέρες όμως, οι μήνες και τα χρόνια περνούσαν. Η γιαγιά Διδώ έπαιρνε ένα γράμμα από τον καθένα όλο και πιο σπάνια. Η καρδιά της ράγιζε μέρα με την μέρα στην ιδέα ότι μπορεί να μην ξαναέβλεπε τα παιδιά της. Πολλές φορές, προσπάθησε να τους επισκεφθεί η ίδια όμως αυτό ήταν αδύνατο. Το χωριό ήταν τόσο απομακρυσμένο από τον πολιτισμό. Είχε μόλις 20 κατοίκους και δεν υπήρχε η δυνατότητα να μετακινηθεί κανείς παρά μόνο με αυτοκίνητο.

Μια μέρα λοιπόν, ενώ απολάμβανε τον πρωινό καφέ της άκουσε μια φωνή από μακριά.

-Διδωωωώ, Διδωωωώ τρέξε έχεις γράμμα από τον γιο σου!

2. Ενώ έπινε τον καφέ της άκουσε μια φωνή.. Ήταν ο ταχυδρόμος.

Ήταν ο ταχυδρόμος του χωριού, ο περιβόητος μαστροχαλαστής Γιώργης που το πρωί μοίραζε γράμματα και το βράδυ παρίστανε τον ηλεκτρολόγο.

-Τι φωνάζεις έτσι Mαστρο-Γιώργη, μας ξεκούφανες.

-Γράμμα από το γιό σου έχεις και δεν θα φωνάξω; Τόσο σπάνια σου στέλνουν γράμματα τα παιδιά σου. Αυτό είναι ένα μεγάλο γεγονός. Πρέπει να το γιορτάσουμε.

Η γιαγιά, ένιωσε ένα φτερούγισμα ανυπομονησίας στην καρδιά της. Ήταν άραγε το πολυπόθητο γράμμα που ήλπιζε τόσα χρόνια;

Προσπάθησε να φανεί ψύχραιμη και αμέσως αποκρίθηκε στον ταχυδρόμο.

-Πάλι ευκαιρία για κρασί ψάχνεις; Απορώ με εσένα.

-Και γιατί να μην πιώ; Όλη μέρα κουράζομαι. Δεν έχω δικαίωμα να απολαύσω και εγώ ένα ποτηράκι κρασί; Κάνει καλό και στην καρδιά άλλωστε, είπε εκείνος.

-Από τι να κουραστείς καημένε μου; είπε γελώντας η γιαγιά. Οι άνθρωποι σε αυτό το χωριό ήμαστε μετρημένοι στα δάχτυλα, σιγά τα γράμματα που έχεις να μοιράσεις.

-Μόνο τα γράμματα λογαριάζεις εσύ; είπε με αυστηρό ύφος ο Mαστρο-Γιώργης. Ξεχνάς μου φαίνεται ότι είμαι και ηλεκτρολόγος.

- Σωστά! Πως θα μπορούσα να το ξεχάσω. Αυτό που εσύ όμως δεν θυμάσαι είναι ότι στο χωριό δεν έχουμε ούτε τηλέφωνο, ούτε τηλεόραση ούτε καλά καλά έναν θερμοσίφωνα βρε αδερφέ. Άρα τι φτιάχνεις όλη μέρα; Καλά σε λένε μαστροχαλαστή. Άντε φέρε μου τώρα το γράμμα και άσε τα κρασιά κατά μέρος, είπε η γιαγιά.

-Ουφ! Πολύ μυστήρια είσαι Διδώ. Ορίστε πάρε το γράμμα σου. Εύχομαι να είναι για καλό. Καλή σου μέρα, φεύγω, είπε με σκυθρωπό πρόσωπο ο ταχυδρόμος.

-Περίμενε παραπονιάρη. Τόσο κόπο έκανες και δεν θα σε ανταμείψω; Έλα εδώ. Μπες μέσα στο μπαξέ μου και κόψε μια σακούλα φρούτα και λαχανικά. Πάρε ότι θέλεις, είπε καλοσυνάτα η γιαγιά.

-Είσαι εσύ μια! Κανείς δεν σε φτάνει. Σε ευχαριστώ πολύ, αποκρίθηκε εκείνος.

Ο Μαστρο-Γιώργης, μπήκε στον κήπο και αφού έκοψε τα λαχανικά και τα φρούτα έφυγε. Η γιαγιά, αμέσως μπήκε στο σπίτι ακούμπησε για λίγο το καπέλο της στο τραπέζι, φόρεσε τα γυαλιά της και άνοιξε αμέσως το γράμμα. Ήταν από τον γιο της τον Βαλέριο.

Πριν καν αρχίζει να το διαβάζει, έψαχνε να βρει με κεφαλαία γράμματα την λέξη έρχομαι. Κοίταξε, ξανακοίταξε τίποτα. Πουθενά αυτή η ριμάδα λέξη. Της έγραφε τις ιατρικές του περιπέτειες. Στο τέλος, έκλεισε το γράμμα με την φράση “Μου λείπεις μητέρα, σ’ αγαπώ”. Και τι δεν θα έδινε για να ακούσει αυτό το σ αγαπώ από κοντά. Όχι μόνο από εκείνον αλλά και από τους τρείς. Έκλεισε για λίγο τα μάτια της και ταξίδεψε στις σκέψεις της. Ήθελε να τα ανοίξει και να τους δει μπροστά της, με κοντά παντελονάκια και γδαρμένα γόνατα από το παιχνίδι, όπως τότε που ήταν μικρά και έκαναν κάποια ζαβολιά.

Ανοίγοντάς τα, δεν είδε τίποτα παρά μόνο μια κατσαρόλα με νερό που έβραζε και την καλούσε να πάει. Μηχανικά περπάτησε μέχρι εκεί, και την έβγαλε από την φωτιά. Δάκρυα κύλησαν στα μάτια της. Πήρε το καπέλο της και πήγε να ξαπλώσει. Στριφογύριζε σαν ανεμοστρόβιλος στο κρεβάτι. Αυτή την φορά τίποτα δεν θα είναι ίδιο, έλεγε και ξαναέλεγε στον εαυτό της. Εγώ θα το ακούσω αυτό το σ αγαπώ, ο κόσμος να χαλάσει. Πέρασε όλη την ημέρα στο κρεβάτι. Σκεπτόταν τι να κάνει. Έψαχνε να βρει μια λύση. Λίγο πριν τα μεσάνυχτα, τα μάτια της βάρυναν, χάιδεψε για λίγο την κορδέλα του καπέλου της και έπειτα αποκοιμήθηκε.

Ξύπνησε πολύ νωρίς το επόμενο πρωί, σχεδόν αχάραγα. Χωρίς να χάσει λεπτό, άνοιξε το συρτάρι με τα πράγματα της και έβγαλε μια κόλλα χαρτί με ένα μολύβι. Φόρεσε τα γυαλιά της και ξεκίνησε να γράφει…

3. Η γιαγιά έβγαλε κόλλα καρτί και μολύβι, έβαλε τα γυαλιά της και ξεκίνησε να γράφει.

“Αγαπημένο μου παιδί,

Ελπίζω να είσαι καλά στην υγεία σου και να τρως. Έχω καιρό να λάβω γράμμα σου και ανησυχώ. Αυτή την φορά δεν θα σου γράψω για τα μυρωδάτα μου λουλούδια και τα ολόφρεσκα λαχανικά που έχω στον κήπο μου αλλά για κάτι πιο σοβαρό. Εδώ και μέρες δεν είμαι πολύ καλά στην υγεία μου. Η αναπνοή μου έχει βαρύνει αρκετά και δυσκολεύομαι να σηκωθώ από το κρεβάτι. Πονάνε τα κόκαλα μου και δεν έχω όρεξη να φάω. Το πρωινό ξύπνημα έχει γίνει μαρτύριο. Ο γιατρός της περιοχής έχει μέρες να περάσει και ο Μαστρο-Γιώργης, ο ταχυδρόμος δεν τον βρίσκει πουθενά. Μάλλον με βρήκε αυτή η ριμάδα η πνευμονία. Είναι ανάγκη να έρθεις από εδώ γιατί συμβαίνει και κάτι άλλο…

Έγραψε το ίδιο γράμμα και στους τρεις γιούς της. Τα έβαλε σε φάκελο και τα έκλεισε. Έπειτα, πήρε τον δρόμο για το σπίτι του Μαστρο-Γιώργη. Ήταν περίπου η ώρα που ξεκινούσε να μοιράσει τα γράμματα στο χωριό. Όσα είχε δηλαδή. Διέσχισε την μικρή πλατεία του χωριού. Στο τέλος του δρόμου, ήταν το καφενείο το οποίο μόλις άνοιγε και ο καφετζής έβγαζε τις καρέκλες του στο πλακόστρωτο. Από εκεί, πέρασε η γιαγιά και τον καλημέρισε.

-Γεια σου Διδώ. Πρωινή πρωινή σήμερα. Για που το έβαλες; Έλα να σου ψήσω ένα καφεδάκι, της είπε με χαμόγελο.

-Όχι σε ευχαριστώ, είμαι βιαστική. Πάω στο σπίτι του Μαστρο-Γιώργη, έχω γράμματα να του δώσω, αποκρίθηκε.

- Και άμα σου ανοίξει να μου τρυπήσεις την μύτη. Εχθές ήταν εδώ μέχρι αργά και έπινε κρασί. Τα μεσάνυχτα έφυγε. Δεν νομίζω να έχει συνέλθει από το μεθύσι, είπε γελώντας ο καφετζής.

-Τον χρειάζομαι οπωσδήποτε. Σε αφήνω φεύγω, είπε η γιαγιά και άρχισε να τρέχει σαν ελάφι.

Φτάνοντας στο σπίτι του Μαστρο-Γιώργη, είδε κλειστά τα παραθυρόφυλλα του σπιτιού του. Σίγουρα δεν είχε συνέλθει. Όχι γράμματα ούτε πως τον λένε δεν θα θυμόταν, σκέφτηκε. Χτύπησε δυνατά την πόρτα, φωνάζοντας τον.

Ξάφνου, ξεπρόβαλλε ο ταχυδρόμος με σηκωμένα τα μπατζάκια της πιτζάμας του και τα μαλλιά ανακατεμένα από τον ύπνο.

4. Ξεπρόβαλλε με σηκωμένα μπατζάκια της μπιτζάμας. 
-Στον ύπνο σου με έβλεπες μωρέ Διδώ; της είπε με κατσούφικο ύφος.

-Σε χρειάζομαι επειγόντως. Θέλω να πας αυτά τα γράμματα στην κοινότητα. Είναι για τα παιδιά μου. Και επιτέλους, πάψε να χασμουριέσαι, είπε εκείνη ανυπόμονα.

- Αξημέρωτα μωρέ Διδώ; Ακόμα δεν έχω συνέλθει από εχτές. Ήμουν στο καφενείο και ήπια λίγο παραπάνω, της είπε.

-Τι λίγο βρε κρασοκανάτα που ήπιες ολόκληρο το αμπέλι; Σε χρειάζομαι σου λέω δεν καταλαβαίνεις; του είπε εκείνη εκνευρισμένα.

-Εντάξει. Άσε τα γράμματα και πήγαινε. Δεν μπορούσες να μου τα αφήσεις έξω από την πόρτα μου; της είπε.

-Μα δεν σε θέλω μόνο για αυτό μπουζουκοκέφαλε. Χρειάζομαι την βοήθεια σου και για κάτι άλλο, του είπε εκείνη.

-Ωραία λοιπόν πες μου, της είπε ο ταχυδρόμος.

Οι δυο τους τα λέγανε για κάμποση ώρα. Όταν πια μεσημέριασε η γιαγιά Διδώ γύρισε στο σπίτι της και ξεκίνησε πάλι τις δουλειές του κήπου.

Πέρασαν λίγες μέρες. Η ζωή ήταν ίδια για την γιαγιά Διδώ, μέχρι που ένα πρωί ενώ έψηνε τον καφέ της άκουσε τον ήχο του αυτοκινήτου έξω από το σπίτι της. Αμέσως παράτησε το φλιτζάνι πάνω στο τραπέζι, έτρεξε με όλη της την δύναμη προς το κρεβάτι της και κουκουλώθηκε κάτω από τα σκεπάσματα. Ξεροκατάπινε. Δεν μπορούσε να το πιστέψει. Ήταν τα παιδιά της. Τα άκουγε. Η μεγάλη στιγμή είχε φτάσει.

-Μητέρα; Είσαι μέσα; ακούστηκε μια φωνή.

Η γιαγιά Διδώ, πήρε το ύφος της ηθοποιού και είπε τραυλίζοντας:

- Ναι εδώ είμαι.

Η πόρτα άνοιξε. Ο Βαλέριος, ο Βίκτωρας και ο Βιτώριος μπήκαν μέσα. Εκείνη δεν πίστευε στα μάτια της. Τόσο καιρό περίμενε αυτή την στιγμή. Ήρθε η ώρα, σκέφτηκε.

-Παιδιά μου. Αγαπημένα μου παιδιά. Ήρθατε; Ξέρετε με τι λαχτάρα σας περίμενα; είπε τραυλίζοντας

Αμέσως έτρεξαν κοντά της. Την αγκάλιασαν σφιχτά και την φίλησαν όπως δεν την είχαν φιλήσει ποτέ. Έκλαιγαν όλοι μαζί αγκαλιασμένοι.

5. Την αγκάλιασαν και έκλαιγαν όλοι μαζί.

Έπειτα, ο Βίκτωρας είπε:

-Mάνα πες μας, τι έπαθες στα ξαφνικά; Πως είσαι στην υγεία σου;

-Δεν βλέπετε τα χάλια μου; Ότι σας έγραψα στο γράμμα. Είμαι πολύ άρρωστη, είπε εκείνη.

-Η αλήθεια είναι πως το χρώμα σου μητέρα είναι ροδαλό. Φαίνεσαι καλά. Φυσικά και θα πρέπει να σε εξετάσω για να βγάλω τα συμπεράσματα μου, είπε ο Βαλέριος που πάντα μιλούσε με επιστημονικό ύφος.

-Ναι. Έτσι πρέπει να γίνει. Εμείς καλύτερα να βγούμε έξω και όταν θα τελειώσει η εξέταση ξαναερχόμαστε, είπε ο Βιτώριος.

-Όχι όχι. Δεν χρειάζομαι καμία εξέταση. Ο γιατρός της περιοχής ήρθε εχθές και με είδε. Τα μαύρα μου τα χάλια είπε πως έχω. Μου έγραψε και μια συνταγή με κάτι περίεργα φάρμακα που ούτε ξέρω να τα προφέρω. Την έδωσα στον ταχυδρόμο του χωριού για να μου τα φέρει μα πάνε μέρες, είπε εκείνη.

-Μα τι είναι αυτά που λες μητέρα, είπε ο Βαλέριος. Θα σε εξετάσω και εγώ.

-Δεν χρειάζεται σου είπα. Αυτό που θέλω να κάνετε είναι να πάτε από τον ταχυδρόμο και να δείτε τι απέγιναν τα φάρμακα μου. Είναι ο μόνος που με βοηθάει εδώ και καιρό. Αυτός θα σας τα εξηγήσει όλα, αποκρίθηκε η γιαγιά Διδώ.

-Μας έγραψες και για κάτι άλλο στο γράμμα που πολύ μας ανησύχησε. Τι είναι αυτό μητέρα; την ρώτησε ο Βαλέριος.

-Α ναι! Παραλίγο να το ξεχάσω. Εδώ και λίγες μέρες, έχω χάσει το αγαπημένο μου ψάθινο καπέλο. Από εκείνη την ημέρα αρρώστησα από την στεναχώρια μου. Θέλω να ψάξετε να το βρείτε. Δεν πήγα και πουθενά πέρα από το χωριό. Μια σταλιά είναι το αναθεματισμένο που μπορεί να μου έπεσε, είπε εκείνη όλο ύφος.

-Εκείνο με την κόκκινη κορδέλα; Ακόμα το φοράς βρε μάνα; Μα καλά που το έχασες; Θυμήσου λίγο καλύτερα, που πήγες τελευταία φορά; την ρώτησε ο Βιτώριος.

-Στο σπίτι του Μαστρο-Γιώργη για να του δώσω την συνταγή, είπε εκείνη. Μπορεί άθελα μου να το ξέχασα εκεί. Άντε ξεκινήστε γιατί μπορεί να μην τον βρείτε εκεί.

Τα 3 παιδιά πήραν τον δρόμο για το σπίτι του ταχυδρόμου. Στον δρόμο παρατηρούσαν κάθε γωνιά του χωριού. Τίποτα δεν είχε αλλάξει. Νοστάλγησαν τα παιδικά χρόνια που πέρασαν. Τα μαγαζιά, τον καλοσυνάτο καφετζή, τις μυρωδιές του φούρνου.

Φτάνοντας, τον είδαν να κάθεται στο μπαλκόνι και να πίνει κρασί από το μπουκάλι. Τον πλησίασαν.

-Καλησπέρα Μαστρο-Γιώργη! Τι κάνεις; μας θυμάσαι; Του είπαν.

-Μα πως θα μπορούσα να σας ξεχάσω. Σας ξέρω όλους απ’ έξω και ανακατωτά. Η μάνα σας μόνο για εσάς μιλάει. Καλώς ορίσατε.

-Καλώς σε βρήκαμε. Η μάνα μας είπε πως έχεις μια συνταγή για φάρμακα. Μήπως θα μπορούσα να την δω; είπε ο Βαλέριος παίρνοντας το ύφος του γιατρού.

-Α την συνταγή; Δεν την έχω. Την έχασα. Προχθές που πήγα στο καφενείο φαίνεται μου έπεσε από την τσέπη, είπε εκείνος μεθυσμένα.

-Μα τι λες; Πως είναι δυνατόν; Αυτή η συνταγή είχε τα φάρμακα της μητέρας μου. Είναι άρρωστη και πρέπει να γίνει καλά. Τι θα κάνουμε τώρα; είπε ο Βίκτωρας.

-Θα την εξετάσω εγώ και θα της δώσω καινούργια φάρμακα, είπε ο Βαλέριος. Το πρόβλημα όμως είναι ότι τα χρειάζεται άμεσα. Τέλος πάντων, θα δούμε τι θα κάνουμε, είπε εκείνος προβληματισμένα.

-Μαστρο-Γιώργη, κάτι ακόμα. Η μητέρα μας ήρθε προχθές στο σπίτι σου και μάλλον ξέχασε εδώ το ψάθινο καπέλο της. Είχε και μια κόκκινη κορδέλα επάνω, μήπως μπορείς να μας το φέρεις;

-A το καπέλο; Κοιτάξτε να δείτε τι συνέβη με αυτό. Πράγματι η μητέρα σας, το ξέχασε στο σπίτι μου. Εγώ μόλις το κατάλαβα πήρα τον δρόμο για το σπίτι της, να της το επιστρέψω. Είχε τόσο ζέστη που σκέφτηκα να το φορέσω λιγάκι να μην με κάψει ο ήλιος. Ταυτόχρονα έπινα και κρασί οπότε δεν μπορούσα να κρατώ και τα δυο. Ξαφνικά, εκεί που περπατούσα φύσηξε ένας πολύ δυνατός αέρας και μου πήρε το καπέλο από το κεφάλι. Το κυνήγησα αλλά δεν το πρόλαβα. Χάθηκε, είπε εκείνος.

-Σοβαρολογείς; Αυτό ήταν το αγαπημένο καπέλο της μητέρας μας. Το έχει από τότε που ήταν τόσο δα κοριτσάκι. Θα πεθάνει από την στεναχώρια της αν της πούμε ότι χάθηκε.

-Πως τόλμησες; έχασες δυο πολύτιμα πράγματα για εκείνη. Την συνταγή και το καπέλο. Μπεκροκανάτα, άμυαλε, είπε φωνάζοντας ο Βιτώριος.

-Ηρέμησε, σημασία έχει να δούμε τι θα κάνουμε. Αυτόν θα τον συγυρίσουμε αργότερα, είπε ο Βίκτωρας.

Αφού έφυγαν κάπως θυμωμένοι από το σπίτι του, κάθισαν σε μια γωνιά και προσπαθούσαν να σκεφτούν. Ήταν αρκετή ώρα σιωπηλοί. Έπειτα, ο Βαλέριος είπε:

-Λοιπόν, θα εξετάσω την μητέρα και θα φροντίσω να έρθουν εδώ όσο το δυνατό γρηγορότερα τα φάρμακα. Εν ανάγκη με ελικόπτερο. Όσο για το καπέλο έχω μια ιδέα. Τι θα λέγατε να της αγοράζαμε ένα ίδιο; είπε.

-Και να της πούμε ψέματα; Θα το καταλάβει. Έπειτα θα βρούμε ίδιο; Το έχει από μωρό παιδί. Έχουν περάσει τόσα χρόνια, είπε ο Βιτώριος.

Θα βρούμε ολόιδιο, ακόμα και αν χρειαστεί να ταξιδέψουμε στην άλλη άκρη του κόσμου. Η μητέρα δεν μπορεί χωρίς αυτό.

Αφού συμφώνησαν όλοι κατευθύνθηκαν προς το σπίτι. Είχαν φτιάξει ένα ψεύτικο σενάριο στο μυαλό τους για να μην στεναχωρηθεί η γιαγιά Διδώ.

Μπαίνοντας, ο Βαλέριος πήρε τον λόγο και της είπε πως είδε την συνταγή, μίλησε με τον γιατρό της περιοχής και θα έχει τα φάρμακα της πολύ σύντομα.

Εκείνη, βιαστικά ρώτησε:

-Mε το καπέλο μου τι έγινε; Tο βρήκατε;

-Eε ναι μητέρα. Τώρα κάθισε να σε εξετάσω, της είπε.

-Τι να με εξετάσεις; Τα είπαμε αυτά. Αφού μίλησες και με τον γιατρό. Έτσι δεν μου είπες; του είπε εκείνη.

Η γιαγιά Διδώ βλέποντας την αγωνία στα πρόσωπα τους και αυτό το ένοχο ύφος της ζαβολιάς, όπως τότε τους είπε:

-Αφήστε τα ψέματα κατά μέρος. Καταλαβαίνω ότι μου λέτε ψέματα. Κάτι συμβαίνει και με τα φάρμακα μου και με το αγαπημένο μου καπέλο. Μήπως χάθηκαν όλα; είπε εκείνη, κλαίγοντας προσποιητά.

-Πρέπει να της πούμε την αλήθεια, είπε ο Βίκτωρας.

Εντάξει λοιπόν. Μητέρα το καπέλο και η συνταγή σου χάθηκαν. Αυτός ο μεθύστακας ο ταχυδρόμος φταίει για όλα. Τα έχασε. Το μυαλό του δεν έχει τίποτα μέσα παρά μόνο κρασί, είπε ταπεινά ο Βιτώριος. Μην στεναχωριέσαι όμως, θα ψάξουμε να σου βρούμε ένα καινούργιο καπέλο ακριβώς ίδιο.

-Μου λέτε αλήθεια; Θα κάνετε τέτοιο πράγμα για μένα; Είπε εκείνη.

-Φυσικά μητέρα, ακόμα και αν χρειαστεί να ταξιδέψουμε στην άλλη άκρη του κόσμου, σε αγαπάμε είπαν και οι 3 με μια φωνή.

Πριν καν προλάβουν να της διηγηθούν όλη την ιστορία, χτύπησε η πόρτα. Ήταν ο ταχυδρόμος. Του άνοιξαν. Αμέσως γούρλωσαν τα μάτια. Φορούσε στο κεφάλι του το καπέλο της γιαγιάς.

6. Ο ταχυδρόμος με το καπέλο της γιαγιάς.

Τον κοίταξαν με θυμό. Όλοι εκτός από την γιαγιά Διδώ.

-Πέρνα μέσα Μαστρο-Γιώργη, του είπε.

-Απατεώνα, κλέφτη, φώναζαν οι γιοι της. Έκλεψες το καπέλο και τώρα το έφερες πίσω επειδή ένιωσες τύψεις; , του είπε ο Βιτώριος.

Ο Μαστρο-Γιώργης τους χάρισε ένα πλατύ χαμόγελο. Αμέσως, κοίταξε την γιαγιά Διδώ. Εκείνη έκανε ένα σάλτο και σηκώθηκε από το κρεβάτι σαν μικρό κοριτσόπουλο. Τα παιδιά την κοιτούσαν έκπληκτοι.

-Μητέρα τι έπαθες; αναφώνησαν.

-Έγινα καλά! Δεν χρειάζομαι τίποτα πια. Τα έχω όλα. Εσείς ήσασταν το φάρμακο μου, είπε εκείνη γεμάτο αγάπη.

-Μα δεν καταλαβαίνω τι γίνεται, είπε γεμάτος απορία ο Βαλέριος.

Το ίδιο απόρησαν και οι άλλοι δυο.

-Γλυκά μου παιδιά, μικρά και ζαβολιάρικα. Μια φράση σας με γιάτρεψε. Το σε αγαπώ. Γιάτρεψε την ψυχή μου και όχι το σώμα μου. Τα χρόνια περνούσαν και εγώ μέρα με την μέρα βυθιζόμουν στην μοναξιά. Στεναχωριόμουν που δεν σας έβλεπα. Τόσο που δεν άντεξα άλλο. Τα γράμματα σας τον τελευταίο καιρό ήταν όλο και πιο σπάνια. Έτσι αποφάσισα να παίξω και εγώ ένα μικρό θέατρο για να σας φέρω πίσω, είπε η γιαγιά Διδώ.

Τα παιδιά την κοιτούσαν κατάπληκτα. Δάκρυα κυλούσαν στα μάτια τους.

Εκείνη συνέχισε:

-Αυτός ο απατεώνας ταχυδρόμος και το ψάθινο καπέλο, ήταν η μόνη μου συντροφιά εδώ και πολύ καιρό. Του ζήτησα λοιπόν να με βοηθήσει. Έτσι έπαιξε και αυτός τον ρόλο του, προκειμένου να σας κάνω να καταλάβετε. Να καταλάβετε πως εγώ είμαι μόνη μου. Δεν έχω ανάγκη τα γράμματα σας αλλά εσάς. Είπατε πως θα πηγαίνατε ως την άκρη του κόσμου για να βρείτε το αγαπημένο μου καπέλο. Νομίζω πως το χωριουδάκι μας, δεν είναι δα και τόσο μακριά. Η άκρη του κόσμου όμως είναι.

-Οι γιοί της, την κοιτούσαν λυπημένοι. Ποτέ δεν είχαν νιώσει έτσι. Η μητέρα τους είχε απόλυτο δίκιο.

Εκείνη τότε τους είπε:

-Όσο για το καπέλο. Το έδωσα στον Μαστρο-Γιώργη να το φυλάει καλά. Δεν πιστεύω να έπαθε τίποτα βρε ατζαμή;

-Τίποτα Διδώ μου. Και είναι και τόσο ωραίο. Έχει και αυτή την κατακόκκινη κορδέλα, όπως ακριβώς και το κρασί, είπε γελώντας.

Η μητέρα πήρε και τους 3 γιους της αγκαλιά. Όπως τότε που ήταν μικροί και τους μάζευε στο τζάκι για να τους πει ένα παραμύθι. Εκείνοι, της ζήτησαν συγγνώμη. Μια βαθιά αληθινή συγγνώμη για την συμπεριφορά τους. Το πάθημα τους έγινε μάθημα. Την κοίταξαν στα μάτια, και της είπαν με ένα στόμα και μια φωνή: Σ’ αγαπάμε μάνα. Δεν φαντάζεσαι πόσο. Έπειτα αγκάλιασαν τον Μαστρο-Γιώργη και ζήτησαν και από αυτόν συγγνώμη. Εκείνος τόσο αυθόρμητα, γύρισε και τους είπε:

-Ε τώρα αυτό δεν γίνεται να μην το γιορτάσουμε. Διδώ βάλε κρασί να πιούμε!! Αυτή την φορά στην υγειά όλων μας.

Όλοι μαζί γέλασαν δυνατά. Η χαρά πλημμύρισε ξανά το σπίτι της γιαγιάς. Από τότε, τα παιδιά την επισκέπτονταν συνέχεια. Έστρωναν ένα μεγάλο τραπέζι έξω στον κήπο της γιαγιάς και απολάμβαναν όλα τα καλούδια της. Τραγουδούσαν όλοι μαζί και γελούσαν αναπληρώνοντας τον χαμένο χρόνο. Από το τραπέζι φυσικά, δεν έλειπε ο Μαστρο-Γιώργης, μια κανάτα κρασί και το ψάθινο καπέλο το οποίο στεκόταν περήφανο στην κορυφή του τραπεζιού..

Και έζησαν αυτοί καλά και εμείς καλύτερα...





Μια φορά και έναν καιρό στον πλανήτη του Εμείς, υπήρχε ένα μεγάλο και ισχυρό βασίλειο, το βασίλειο του Εγώ. Ο βασιλιάς Εγωισμός και η βασίλισσα Ελπίδα διοικούσαν πολλά χρόνια, ήταν αυστηροί αλλά δίκαιοι με το λαό τους που τους υπάκουγε πιστά και έτσι δημιούργησαν ένα δυνατό βασίλειο.

Όμως το ζευγάρι ήταν στεναχωρημένο γιατί δεν κατάφεραν να αποκτήσουν παιδιά. Μια μέρα τους επισκέφθηκε η κυρία Απληστία η οποία τους είπε ότι μπορεί να τους βοηθήσει να αποκτήσουν παιδί αρκεί να της δώσουν πολύ χρυσάφι. Ο βασιλιάς Εγωισμός είχε πολλά χρήματα και δέχτηκε αμέσως, υπό έναν όρο, να αποκτήσει γιο.  Η Απληστία του είπε ότι θα αποκτήσει τον πολυπόθητο γιο αλλά και μια κόρη. Δέχτηκε λοιπόν ο βασιλιάς και πράγματι η βασίλισσα Ελπίδα γέννησε δίδυμα, ένα αγοράκι τον πρίγκιπα Κορόνα και ένα κοριτσάκι την πριγκίπισσα Καραντίνα.

Το ζευγάρι ήταν πολύ ευτυχισμένο, όμως καθώς περνούσαν τα χρόνια παρατήρησαν ότι τα παιδιά τους ήταν πολύ διαφορετικά. Ο πρίγκιπας Κορόνα ήταν επιθετικός και ήθελε όλα τα παιχνίδια δικά του ενώ η πριγκίπισσα Καραντίνα πάντα οπισθοχωρούσε και πήγαινε το δωμάτιο της κλαίγοντας. Η μητέρα τους η βασίλισσα Ελπίδα βλέποντας την αδικία, παρηγορούσε με μια ζεστή αγκαλιά την κόρη της και της έλεγε να κάνει υπομονή.

Τα χρόνια πέρασαν και ο βασιλιάς Εγωισμός αρρώστησε βαριά και πέθανε. Στον θρόνο ανέβηκε ο πρίγκιπας Κορόνα ο οποίος βαθιά μέσα του περίμενε με μεγάλη ανυπομονησία αυτή τη στιγμή. Αμέσως βασίλεψε με επιθετικότητα και μίσος. Έστειλε αξιωματικούς σε όλο το βασίλειο να ζητήσουν βαρύ φόρο από τον λαό του. Δεν ήθελε χρήματα αλλά ότι πολυτιμότερο είχαν, την αισιοδοξία τους, ώστε να υποταχθούν ακόμη περισσότερο στον πρίγκιπα Κορόνα.

Πράγματι, άρχισε να γεμίζει τα μπαούλα και τις αποθήκες του με αισιοδοξία και ο λαός του όλο και περισσότερο δούλευε με μόνο σκοπό του να ευχαριστήσουν τον πρίγκιπα Κορόνα δίχως να σκέφτονται τις δικές τους ζωές. Η στεναχώρια όμως άρχισε να βαραίνει την καρδιά και το σώμα τους. Δε μιλούσαν πια, δε γελούσαν, και απομακρύνονταν ο ένας από τον άλλον.

Η πριγκίπισσα Καραντίνα βλέποντας αυτή την άσχημη κατάσταση στο βασίλειο, αποφάσισε να βοηθήσει τον λαό της και έστειλε κρυφά έμπιστους υπηκόους της, για να ενημερώσουν τον λαό ότι πρέπει να μείνουν στα σπίτια τους για να μπορέσει να τους βρει και να τους δώσει πίσω τη χαμένη αισιοδοξία τους.

Όμως ο αδερφός της, ο πρίγκιπας Κορόνας, που ήταν άπληστος, άρχισε να στέλνει αξιωματικούς σε όλες τις χώρες του κόσμου, έκλεβε την αισιοδοξία τους και οι άνθρωποι άρχισαν σιγά σιγά να στεναχωριούνται, να απομακρύνονται ο ένας από τον άλλο ώσπου αρρώσταιναν βαριά και πέθαιναν.

Η βασίλισσα Ελπίδα μαζί με την πριγκίπισσα Καραντίνα δεν το έβαλαν κάτω και άρχισαν να ενημερώνουν πιο πολλούς ανθρώπους σε όλο τον κόσμο ότι έπρεπε να μείνουν στο σπίτι τους για να καταφέρουν τους βοηθήσουν.

Η Καραντίνα ταξίδεψε σε όλο τον κόσμο για να βρει τους ανθρώπους και να τους δώσει πίσω την αισιοδοξία τους. Σε ένα από αυτά τα ταξίδια γνώρισε έναν καλόκαρδο νέο που βοηθούσε εθελοντικά τους ανθρώπους με μεγάλη υπομονή και αγάπη, τον κύριο Γιατρό. Αμέσως αγαπήθηκαν και παντρεύτηκαν, κρυφά από τον αδερφό της και σε λίγο καιρό έφεραν στον κόσμο ένα μωρό, το Εμβόλιο, το οποίο σύντομα θα έπαιρνε τον θρόνο από τον πρίγκιπα Κορόνα και θα έσωζε όλο τον κόσμο.



Μια φορά κι έναν καιρό ήταν ένα βασίλειο πολύ μακρυά από εδώ, που είχε έναν βασιλιά και μια βασίλισσα. Η βασίλισσα ήταν καλόκαρδη μα πολύ λυπημένη. Βλέπετε δεν είχε την τύχη να κάνει παιδιά.

Κάθε πρωί, όμως, η βασίλισσα έκανε τον περίπατό της στον κήπο και παρακαλούσε το Θεό με όλη της την ψυχή να της χαρίσει ένα παιδάκι. Ώσπου μια μέρα ένας άγγελος ήρθε από τον ουρανό και της είπε:

    - Μείνε ήσυχη, βασίλισσά μου. Σύντομα θα αποκτήσεις γιο. Και ο γιος σου θα έχει τη μαγική δύναμη ό,τι επιθυμήσει να γίνεται πραγματικότητα!

Η βασίλισσα έτρεξε χαρούμενη στο βασιλιά και του είπε το μεγάλο νέο. Και όταν ήρθε η ώρα, γέννησε ένα χαριτωμένο αγοράκι και ο βασιλιάς καταχάρηκε.

Κάθε πρωί πήγαινε με το αγοράκι της στον βασιλικό κήπο και έκανε μπάνιο σε μια κατακάθαρη πηγή. Εκεί κοντά, ο βασιλιάς είχε και τον ζωολογικό κήπο του, που είχε άγρια θηρία μέσα σε μεγάλα κλουβιά.

Κάποια μέρα, όταν το παιδάκι μεγάλωσε λίγο, η βασίλισσα έτυχε να είναι κουρασμένη και την πήρε ο ύπνος καθώς το κρατούσε, καθισμένη, στην αγκαλιά της. Τότε πλησίασε κρυφά ο κακός γέρο-μάγειρας του παλατιού που ήξερε για τη μαγική δύναμη του παιδιού και το έκλεψε για να την χρησιμοποιήσει ώστε να πλουτίσει. Ύστερα έσφαξε μια χήνα και έσταξε μερικές σταγόνες αίμα πάνω στα φορέματα της βασίλισσας.

Έπειτα πήρε το μικρό παιδί από το παλάτι, το έκρυψε μακριά με μια παραμάνα να το προσέχει και ξαναγύρισε γρήγορα. Κανείς δεν τον είχε καταλάβει, οπότε πήγε γρήγορα στο βασιλιά και συκοφάντησε τη βασίλισσα πως δεν πρόσεξε το παιδί της και το έχασε!

    - Αποκοιμήθηκε, βασιλιά μου, και την ώρα που κοιμόταν κάποιο από τα άγρια θηρία θα βγήκε από το κλουβί του, άρπαξε το παιδί και το έφαγε.

Ο βασιλιάς είδε το αίμα στα φορέματα της βασίλισσας και πίστεψε την ιστορία που του είπε ο γερο-μάγειρας. Θύμωσε τόσο πολύ που πρόσταξε να χτίσουν το πιο ψηλό πύργο με τα πιο μικρά παράθυρα, όπου δεν θα έμπαινε ποτέ το φως του ήλιου ούτε του φεγγαριού! Και όταν χτίστηκε ο πύργος, πρόσταξε να κλειδώσουν μέσα τη δύστυχη βασίλισσα και να χτίσουν την πόρτα. Εκεί θα την άφηνε φυλακισμένη για εφτά ολόκληρα χρόνια, χωρίς φαγητό ή νερό, μέχρι να πεθάνει της πείνας. 

Αλλά ο Θεός έστειλε στη βασίλισσα δύο αγγέλους από τον παράδεισο. Οι άγγελοι είχαν τη μορφή περιστεριών και πετούσαν κοντά της δυο φορές τη μέρα και της έφερναν τροφή. Έτσι πέρασαν τα εφτά χρόνια και η βασίλισσα ήταν ζωντανή στον πανύψηλο τάφο της.

Ο γερο-μάγειρας δεν ήταν διόλου ήσυχος, γιατί φοβόταν να μη μαθευτεί η αλήθεια. «Αν πραγματικά το παιδί έχει μαγική δύναμη, και είμαι στο παλάτι μπορεί να με βάλει σε μπελάδες και χάθηκα», σκεφτόταν.

Έφυγε λοιπόν από το παλάτι και πήγε εκεί που είχε αφήσει το παιδί, το οποίο στο μεταξύ είχε μεγαλώσει αρκετά και μπορούσε να μιλάει. Ο πονηρός γερο-μάγειρας του είπε:

- Ξέρω πως ό,τι ζητήσεις γίνεται αμέσως. Ζήτησε λοιπόν έναν όμορφο πύργο για τον εαυτό σου, να είναι βασιλικά επιπλωμένος και ο κήπος του να έχει όλων των ειδών τα δέντρα και τα λουλούδια.

Μόλις το παιδί είπε δύο λέξεις με την ευχή του, αμέσως βρέθηκαν μακριά, σ’ ένα μεγαλόπρεπο πύργο με πανέμορφο κήπο. 

Ύστερα από λίγες μέρες ο μάγειρας είπε πάλι στο μικρό πρίγκιπα:

    - Δεν είναι καλό που είσαι μοναχούλης. Ευχήσου να είχες για σύντροφο στα παιχνίδια σου ένα όμορφο κοριτσάκι.

Το βασιλόπουλο συμφώνησε. Δεν πρόφτασε να προφέρει τα λόγια αυτά και παρουσιάστηκε ένα όμορφο κοριτσάκι. Έλαμπε η ομορφιά της και ο καλύτερος ζωγράφος δε θα μπορούσε να τη ζωγραφίσει.

Τα δυο παιδιά έγιναν αχώριστα. Μαζί έπαιζαν, μαζί μελετούσαν, μαζί διασκέδαζαν και αγαπούσαν το ένα το άλλο με όλη την καρδιά τους. Και ο γέρο-μάγειρας περνούσε τον καιρό του κυνηγώντας στα γύρω δάση σαν πραγματικός άρχοντας.

Μα μια μέρα του μπήκε πάλι στο μυαλό η ιδέα πως κάποτε το βασιλόπουλο θα θυμόταν τον πατέρα του και θα πήγαινε να τον βρει. Και τι θα γινόταν τότε αυτός που είχε συκοφαντήσει τη βασίλισσα και είχε ξεγελάσει το βασιλιά; Φώναξε, λοιπόν, το κοριτσάκι και της είπε:

- Πάρε αυτό το μαχαίρι και απόψε την ώρα που θα κοιμάται το αγόρι πλησίασε σιγά στο κρεβάτι του και σκότωσέ το. Κόψε του τη γλώσσα και φέρε μου να την δω. Αν δεν το κάνεις, θα το πληρώσεις με τη ζωή σου.

Αυτά είπε ο κακούργος μάγειρας και έφυγε. Την άλλη μέρα που γύρισε, φυσικά, το κοριτσάκι δεν το είχε κάνει αλλά του είπε:

- Γιατί να κάνω αυτό το έγκλημα; Το αγόρι αυτό δεν έχει βλάψει ποτέ κανέναν!

Ο γερο-μάγειρας της είπε ξανά:

- Αν δεν κάνεις ό,τι σου είπα, θα το πληρώσεις με τη ζωή σου.

Μόλις έφυγε, το κορίτσι ζήτησε και της έφεραν ένα μικρό ελαφάκι. Όταν νύχτωσε, έκοψε τη γλώσσα του και την έβαλε σ’ ένα πιάτο.

Όταν άκουσε τον κακό μάγειρα να ανεβαίνει τη σκάλα είπε στο βασιλόπουλο:

- Γρήγορα. Ξάπλωσε στο κρεβάτι σου και σκεπάσου ως πάνω.

Αμέσως μετά μπήκε στο δωμάτιο ο κακός γερο-μάγειρας και την ρώτησε:

- Έκανες ό,τι σου είπα; Πού είναι η γλώσσα του αγοριού;

Η κόρη του έδειξε το πιάτο με τη γλώσσα του ελαφιού. Την ίδια στιγμή το βασιλόπουλο πέταξε τα σκεπάσματα, πήδησε από το κρεβάτι και φώναξε αγριεμένος:

- Κακούργε, δολοφόνε! Θέλησες να κόψεις τη γλώσσα μου; Άκουσε τώρα τι σε περιμένει. Θα μεταμορφωθείς σε ένα μαύρο μαλλιαρό σκυλί με μια χρυσή αλυσίδα στο λαιμό σου. Θα τρως μόνο αναμμένα κάρβουνα και από το στόμα σου θα βγαίνουν φλόγες από φωτιά.

Δεν είχε τελειώσει ακόμη τα λόγια του και ο κακούργος γέρος είχε μεταμορφωθεί σε μαύρο μαλλιαρό σκύλο με μια χρυσή αλυσίδα γύρω από το λαιμό του. Ευθύς οι υπηρέτες έφεραν αναμμένα κάρβουνα από την κουζίνα και ο σκύλος άρχισε να τα τρώει και φλόγες έβγαιναν από το στόμα του.

Κάμποσες μέρες ακόμα έμεινε το βασιλόπουλο στον πύργο. Μα κάτι τον έτρωγε μέσα του. Ήταν πολύ ανήσυχο. Και μια μέρα, εκεί που καθόταν συλλογισμένο στον κήπο, πέταξε το άσπρο περιστέρι στον ώμο του και του διηγήθηκε όλη την ιστορία πως τον έκλεψε ο μάγειρας. Λαχταρούσε τώρα το βασιλόπουλο να πάει στην πατρίδα του. Φώναξε λοιπόν τη μικρή του φίλη και της είπε:

- Θα φύγω για την πατρίδα μου. Αν θέλεις, έλα μαζί μου. Οι γονείς μου πολύ θα σε αγαπήσουν.

Εκείνη του απάντησε:

- Αλίμονο, πώς να έρθω; Η πατρίδα σου είναι τόσο μακριά από εδώ!

Και καθώς εκείνη δίσταζε και μια του έλεγε πως δεν ήθελε να πάει μαζί του, και μια πως δεν ήθελε να χωριστούν, το βασιλόπουλο τη μεταμόρφωσε σ’ ένα θαυμάσιο γαρύφαλλο και έτσι την πήρε μαζί του.

Την άλλη μέρα ξεκίνησε για τη χώρα του. Ο μαύρος σκύλος τον ακολούθησε. Μόλις έφτασε, πήγε ίσια στον πύργο που ήταν φυλακισμένη η μητέρα του. Ο πύργος όμως ήταν πολύ ψηλός και η πόρτα ήταν χτισμένη. Δε μπορούσε να μπει.

- Αχ, ας είχα μια σκάλα να ανέβω ως το παράθυρο εκείνο εκεί ψηλά.

Δεν πρόφτασε να τελειώσει τα λόγια του και ξαφνικά βρέθηκε ακουμπισμένη στον τοίχο του πύργου μια πανύψηλη σκάλα. Το βασιλόπουλο σκαρφάλωσε, κοίταξε μέσα από τα κάγκελα του παραθύρου και φώναξε:

- Μανούλα μου, αγαπημένη, βασίλισσά μου, είσαι ακόμη ζωντανή;

Εκείνη νόμισε πως ήταν τα δύο περιστέρια που της έφεραν το φαγητό.

- Μόλις τώρα έφαγα. Δεν θέλω τίποτα άλλο, τους είπε. Σας ευχαριστώ πολύ.

Και τότε το βασιλόπουλο ξαναφώναξε:

- Γλυκιά μου μανούλα! Είμαι εγώ, ο αγαπημένος σου γιος. Ψέματα είπε ο κακός μάγειρας πως μ’ έφαγαν τα θηρία. Κοιταξέ με, μανούλα μου. Είμαι ζωντανός και γρήγορα θα σε ελευθερώσω.

Έπειτα κατέβηκε από τη σκάλα και έτρεξε στον πατέρα του. Πριν μπει μέσα είπε να αναγγείλουν στο βασιλιά πως ήταν κυνηγός και ζητάει να τον προσλάβει στην υπηρεσία του ο βασιλιάς.

Ο βασιλιάς τον δέχτηκε και του είπε:

- Ναι, χρειάζομαι έναν καλό κυνηγό ειδικά για ελάφια και αγριόχοιρους. Είσαι ικανός γι΄ αυτό το κυνήγι;

- Ναι, απάντησε το βασιλόπουλο. Σαν και μένα δεν υπάρχει άλλος κυνηγός. Θα χορτάσουν όλοι στο παλάτι. Κάθε μέρα θα κουβαλάω το πιο διαλεχτό κυνήγι.

Έτσι ο βασιλιάς τον πήρε στην υπηρεσία του. Τον έκανε αρχικυνηγό.

Την άλλη μέρα το βασιλόπουλο κάλεσε όλους τους κυνηγούς του παλατιού να πάνε όλοι μαζί να κυνηγήσουν στο δάσος. Όρισε στον καθένα τη θέση του. Έκανε ένα μεγάλο κύκλο με ένα μόνο άνοιγμα για είσοδο. Στάθηκε στη μέση του κύκλου κι ευχήθηκε με όλη του την καρδιά να γεμίσει ο τόπος κυνήγι. Αμέσως διακόσια και περισσότερα ελάφια, ζαρκάδια και αγριόχοιροι ξετρύπωσαν μέσα στον κύκλο που είχαν σχηματίσει οι κυνηγοί. Όλοι τους έτριβαν τα μάτια. Απορούσαν πού βρέθηκαν όλα αυτά τα ελάφια και οι αγριόχοιροι. Πρώτη φορά έβλεπαν τόσο πολλά. Τέντωσαν τα τόξα τους, σημάδεψαν και άρχισαν να χτυπούν. Και τόσα πολλά χτύπησαν που χρειάστηκε να φέρουν περισσότερα από εξήντα φορτηγά αμάξια για να τα φορτώσουν. Ο βασιλιάς έμεινε ενθουσιασμένος με τον καινούριο κυνηγό. Χρόνια τώρα είχαν να δουν στο παλάτι τόσα κρέατα. Για να εορτάσουν και να ευχαριστηθούν όλοι προσκάλεσε την άλλη μέρα τους αυλικούς και όλους τους αξιωματούχους να φάνε στο βασιλικό τραπέζι. Όταν συγκεντρώθηκαν όλοι, ο βασιλιάς είπε στον καινούριο κυνηγό:

- Για να σου δείξω πόσο είμαι ευχαριστημένος μαζί σου, έλα να καθίσεις δεξιά μου στο τραπέζι.

Το βασιλόπουλο απάντησε:

- Βασιλιά μου, κύριέ μου, αν μου επιτρέπει η Μεγαλειότητά σου, η θέση μου δεν είναι δεξιά σου. Εγώ δεν είμαι παρά ένας ταπεινός κυνηγός!

Ο βασιλιάς όμως επέμενε και τέλος είπε:

- Σε διατάζω να έρθεις να καθίσεις δεξιά μου.

Όπως καθόταν το βασιλόπουλο στο πλευρό το βασιλιά, άθελά του σκέφτηκε τη βασίλισσα. Ο νους του έτρεχε στην αγαπημένη του μητέρα και ευχόταν ολόψυχα μέσα του, κάποιος από τους καλεσμένους να τη θυμηθεί μέσα στη γενική αυτή χαρά. Μόλις έκανε την ευχή αυτή ακούστηκε ο Αρχιστράτηγος να λέει:

    - Μεγαλειότατε, εμείς εδώ διασκεδάζουμε όλοι. Μα άραγε τι να γίνεται η Μεγαλειοτάτη; Ζει ακόμα στον πύργο; Τόσα χρόνια βασανίζεται και ο Θεός ξέρει αν φταίει ή όχι.

Ο βασιλιάς γύρισε, τον είδε και απάντησε θλιμμένος:

- Με την αμέλειά της έγινε αιτία να χάσω το πολυαγαπημένο μου παιδί. Άγρια θηρία το έφαγαν. Δεν θέλω να ακούω να μου μιλάτε γι΄αυτή.

Σηκώθηκε τότε το βασιλόπουλο και είπε:

- Κοίταξε με καλά, βασιλιά μου. Δε με γνωρίζεις; Μάθε πως εγώ είμαι ο γιος σου. Είμαι ζωντανός. Δε μ’ έφαγαν τα άγρια θηρία. Άδικα βασανίζεται τόσα χρόνια η γλυκιά μου μανούλα. Αυτός ο κακούργος ο μάγειρας του παλατιού με έκλεψε. Μόλις η μητέρα κουρασμένη έκλεισε τα μάτια της να κοιμηθεί λίγο, αυτός με έκλεψε, αφού πρώτα έβαψε τα φορέματα της με το αίμα μιας χήνας, και μ’ έκρυψε μακριά από το παλάτι.

Και αφού είπε αυτά πήγε το βασιλόπουλο, έφερε τον μαύρο σκύλο με τη χρυσή αλυσίδα μέσα στη μεγάλη αίθουσα και φώναξε:

- Να ο κακούργος!

Είπε τότε να φέρουν μερικά αναμμένα κάρβουνα και πρόσταξε το σκύλο να τα φάει. Ο σκύλος άρχισε να τρώει αναμμένα κάρβουνα και κόκκινες φλόγες πετάχτηκαν έξω από το στόμα του.

- Και τώρα, πατέρα, θα δεις τον μάγειρα όπως ήταν πριν μεταμορφωθεί σε σκύλο.

Και να, αμέσως, πρόβαλε μπροστά τους ο κακούργος γέρο-μάγειρας με τη μακριά άσπρη ποδιά του και το μεγάλο μαχαίρι στη ζώνη του.

Ο βασιλιάς μόλις τον αντίκρισε έγινε θηρίο από το θυμό του. Πρόσταξε αμέσως να τον ρίξουν στο πιο σκοτεινό μπουντρούμι.

Το βασιλόπουλο του είπε:

- Πατέρα μου, θα ήθελες να δεις το κορίτσι που μεγάλωσε μαζί μου και μου έσωσε τη ζωή όταν ο κακούργος ο γερο-μάγειρας την πρόσταξε να μου κόψει τη γλώσσα για να μη μπορώ να μιλήσω και να με σκοτώσει; Δεν το έκανε παρότι κινδύνευε να χάσει τη ζωή της.

Ο βασιλιάς φυσικά του είπε:

- Ναι, παιδί μου, θα ήθελα πολύ να τη γνωρίσω και να την ευχαριστήσω.

- Αγαπημένε μου πατέρα, είπε το βασιλόπουλο, θα σου τη δείξω μεταμορφωμένη σε ένα πανέμορφο λουλούδι.

Έβαλε τότε το χέρι στην τσέπη του, έβγαλε το γαρύφαλλο και το έβαλε πάνω στο βασιλικό τραπέζι. Ο βασιλιάς δεν είχε δει ποτέ του ωραιότερο λουλούδι!

- Και τώρα, είπε το βασιλόπουλο, θα σου δείξω την κόρη όπως είναι στην πραγματικότητα.

Και την ίδια στιγμή, παρουσιάστηκε το κορίτσι σε όλη του την λάμψη και την ομορφιά. Όλοι μαγεύτηκαν.

Ο βασιλιάς, χωρίς να πει λέξη, έστειλε κυρίες της τιμής στον πύργο για να φέρουν τη βασίλισσα στο βασιλικό συμπόσιο. Όταν έφτασαν στη φυλακή της, όμως, τη βρήκαν πολύ εξασθενημένη. Δεν είχε πια τη δύναμη ούτε να σταθεί στα πόδια. Την πήραν, την έφεραν στο παλάτι, την έντυσαν με τα βασιλικά φορέματα και την οδήγησαν στη μεγάλη αίθουσα. Όλοι συγκινήθηκαν βαθιά. Ο βασιλιάς με δάκρια στα μάτια της φίλησε το χέρι και την έβαλε να καθίσει δίπλα του.

Η καλόκαρδη βασίλισσα τον συγχώρησε και είπε:

- Ο πολυεύσπλαχνος Θεός τόσα χρόνια με κράτησε στη ζωή για να ξαναδώ το γιο μου. Είμαι πολύ ευτυχισμένη.

Έπειτα από τρεις μέρες πέθανε ήσυχη. Στην κηδεία της τα δυο άσπρα περιστέρια που της έφερναν τροφή όλα τα χρόνια που ήταν φυλακισμένη, φτερούγιζαν πάνω στο φέρετρό της.

Ο γέρο-βασιλιάς δεν μπόρεσε να αντέξει. Διέταξε να κάνουν κομμάτια τον μάγειρα, αλλά η καρδιά του είχε πληγωθεί βαθιά. Οι τύψεις τον βασάνιζαν τόσο πολύ ώστε ύστερα από λίγο ακολούθησε την άτυχη βασίλισσα στον τάφο.

Το βασιλόπουλο παντρεύτηκε την όμορφη κόρη που έφερε μαζί του μεταμορφωμένη σε γαρύφαλλο, και απ’ ό, τι ξέρω, ίσως και να ζουν ακόμα ως σήμερα ευτυχισμένοι.



Μια φορά κι έναν καιρό σε μια χώρα μακρινή, το κρύο ήταν αβάσταχτο, χιόνιζε και ήδη είχε αρχίσει να βραδιάζει. Ήταν το τελευταίο βράδυ του έτους, παραμονή Πρωτοχρονιάς. Με τέτοιο κρύο και τέτοιο σκοτάδι, ένα φτωχό κοριτσάκι περπατούσε στο δρόμο χωρίς σκουφί και ξυπόλυτο.

Το κοριτσάκι φορούσε κάτι παλιές παντόφλες όταν βγήκε από το σπίτι της αλλά δεν την βοήθησαν και πολύ για να μην κρυώνουν τα ποδαράκια της. Οι παντόφλες ήταν τεράστιες, καθώς ανήκαν κάποτε στην μητέρα του. Έτσι η μικρή τις έχασε όταν έτρεξε για να αποφύγει δύο άμαξες που περνούσαν με μεγάλη ταχύτητα τον δρόμο. Την μία δεν μπόρεσε να την ξαναβρεί και την άλλη την πήρε και εξαφανίστηκε ένας πιτσιρικάς ο οποίος της φώναξε ότι θα την κάνει κούνια για το παιδί που κάποτε θα αποκτούσε.

Έτσι το κοριτσάκι περπατούσε με γυμνά ποδαράκια που είχαν μελανιάσει και κοκκινίσει από τον πάγο στο έδαφος. Την παλιά της ποδιά την είχε γεμίσει με σπίρτα, ενώ κρατούσε κι ένα ματσάκι στη χούφτα της για να τα πουλήσει. Σε όλη τη διάρκεια της μέρας όμως δεν είχε πουλήσει ούτε ένα πακετάκι σπίρτα, ούτε κανείς της έδωσε την παραμικρή ελεημοσύνη.

Πεινασμένη και παγωμένη η μικρή συνέχισε να περπατάει με τις τελευταίες τις δυνάμεις και είχε ήδη αρχίσει να απογοητεύεται. Οι νιφάδες του χιονιού έπεφταν πάνω στα μακριά ξανθά μαλλιά της. Οι σκέψεις του κοριτσιού όμως πετούσαν πέρα από την ομορφιά που της έδινε το αναπάντεχο αυτό κόσμημα στα μαλλάκια της. Όλα τα παράθυρα φεγγοβολούσαν και από παντού ερχόταν η υπέροχη μυρωδιά της ψητού φαγητού. Ήταν παραμονή Πρωτοχρονιάς, κι αυτή η σκέψη ήταν η μόνη που περνούσε από το μυαλό της δύστυχης μικρής.

Το κοριτσάκι τελικά βρήκε και κάθισε σε μια γωνία που σχημάτιζαν οι τοίχοι δύο σπιτιών. Αν και έβαλε τα ποδαράκια κάτω από το σώμα της, κρύωνε όλο και περισσότερο. Ωστόσο δεν τολμούσε να επιστρέψει στο σπίτι της χωρίς να έχει πουλήσει ούτε ένα κουτάκι σπίρτα και χωρίς να έχει πάρει ούτε ένα κέρμα. Ήταν σίγουρο ότι ο πατέρας της θα τη χτυπούσε, ενώ και στο σπίτι είχε πολύ κρύο. Στην οροφή του σπιτιού τους είχαν μόνο την σκεπή αλλά το κρύο έμπαινε από παντού παρότι είχαν κλείσει τις μεγαλύτερες ρωγμές με άχυρο και κουρέλια.

«Πόσο καλό θα μου έκανε ένα σπίρτο!»σκέφτηκε το κοριτσάκι.

Αχ και να τολμούσε να πάρει ένα σπίρτο από το κουτάκι και να το έτριβε στον τοίχο για να ζεστάνει λίγο τα δάχτυλα της. Επιτέλους το παιδί βρήκε το θάρρος και τράβηξε ένα σπίρτο. Χριτς! Το άναψε και ένιωσε αμέσως τη φωτιά του. Το σπίρτο έβγαζε μια ζεστή φωτεινή φλόγα μέσα από το χεράκι της μικρής. Ήταν ένα παράξενο φως. Το κοριτσάκι ένιωσε σαν να κάθεται μπροστά σε μία σιδερένια σόμπα διακοσμημένη με μπρούτζινα στολίδια, που η φωτιά της έκαιγε τόσο όμορφα και η ζεστασιά της ήταν τόσο ευχάριστη. Η μικρή άπλωσε τα ποδαράκια της για να τα ζεστάνει και αυτά αλλά τότε έσβησε η φλόγα. Η σόμπα εξαφανίστηκε και η μικρή καθόταν πια με το απομεινάρι του καμένου σπίρτου στο χέρι.

Ένα νέο σπίρτο άναψε, άρχισε να καίει και να φωτίζει. Στο μέρος που έπεφτε το φως, ο τοίχος έγινε διάφανος σαν διάδρομος! Η μικρή έβλεπε απευθείας μέσα στο σπιτικό όπου υπήρχε ένα τραπέζι με ένα εκθαμβωτικά λευκό τραπεζομάντιλο, στρωμένο με τις καλύτερες πορσελάνες, και το φαγητό -μια γεμιστή γαλοπούλα- άχνιζε υπέροχα. Ακόμα πιο μαγικό και υπέροχο ήταν όμως το ότι η γαλοπούλα πήδηξε ξαφνικά και βγήκε από την πιατέλα της, και άρχισε να τρέχει με το μαχαίρι και το πιρούνι στην πλάτη απευθείας προς το κοριτσάκι.

Η γαλοπούλα πηδά από το τραπέζι (Εικόνα Wikipedia)Η γαλοπούλα πηδά από το τραπέζι (Εικόνα Wikipedia)

Τότε έσβησε το δεύτερο σπίρτο και το μόνο που μπορούσε να δει ήταν ο χοντρός, κρύος τοίχος του σπιτιού.

Το κοριτσάκι δεν κρατήθηκε. Άναψε ένα καινούριο σπίρτο. Τώρα η μικρή καθόταν κάτω από το πιο υπέροχο χριστουγεννιάτικο δέντρο. Το δέντρο ήταν μεγαλύτερο και καλύτερα στολισμένο ακόμη και από αυτό που είδε μέσα από την γυάλινη πόρτα στο σπίτι του πλούσιου εμπόρου. Χιλιάδες φωτάκια άναβαν στα πράσινα κλαδιά του, και πολύχρωμες εικόνες από αυτές που έβλεπε από τα παράθυρα των μαγαζιών την κοιτούσαν από ψηλά. Η μικρή άπλωσε τα χέρια προς το μέρος τους, αλλά τότε έσβησε το σπίρτο.

Τα χριστουγεννιάτικα φώτα ανέβαιναν ολοένα και ψηλότερα. Τώρα η μικρή είδε ότι ήταν τα αστέρια. Ένα από αυτά έπεσε προς τη γη αφήνοντας πίσω του μια φωτεινή ουρά στον ουρανό.

«Τώρα κάποιος πεθαίνει!» είπε η μικρή.

Η γριά γιαγιά της, η μόνη που της είχε φερθεί με αγάπη, αλλά που τώρα πια είχε πεθάνει, της είχε πει κάποτε: «Όποτε πέφτει ένα αστέρι, μια ψυχή ανεβαίνει στο Θεό!»

Το κοριτσάκι άναψε ένα ακόμα σπίρτο πάνω στον τοίχο. Μια αχτίδα φωτός άστραψε, και στην λάμψη του στεκόταν η γιαγιά της φωτισμένη, ήρεμη και ευγενική.

«Γιαγιά» της φώναξε η μικρή «πάρε με μαζί σου! Ξέρω ότι θα εξαφανιστείς μόλις σβήσει το σπίρτο, όπως έσβησε η σόμπα, η ψητή γαλοπούλα και το χριστουγεννιάτικο δέντρο».

Βιαστικά το κοριτσάκι άναψε και τα υπόλοιπα σπίρτα που είχε στο κουτί, γιατί ήθελε να κρατήσει την γιαγιά κοντά της. Τα σπίρτα άναψαν και σκόρπισαν τόση λάμψη ώστε φώτισε περισσότερο ακόμη και από την ημέρα. Τόσο όμορφη και μεγάλη δεν ήταν ποτέ η γιαγιά, που πήρε το κοριτσάκι αγκαλιά και πέταξαν χαρούμενες και οι δυο τους. Το κρύο, η πείνα και ο φόβος άφησαν για πάντα το κοριτσάκι. Είχε πάει στο Θεό.

Στη γωνία ανάμεσα στα δύο σπίτια καθόταν μέσα στο κρύο το μικρό κοριτσάκι με κόκκινα μάγουλα και ένα χαμόγελο σχηματισμένο στο στόμα του. Πέθανε από το κρύο την τελευταία ημέρα του χρόνου. Το πρωινό του νέου έτους πέρασε πάνω από το μικρό άψυχο κορμάκι το οποίο βρισκόταν καθισμένο μπροστά από τα καμένα σπίρτα. «Θα προσπάθησε να ζεσταθεί!» είπε κάποιος περαστικός. Κανείς δεν ήξερε πόσα όμορφα πράγματα είχε δει και με πόση λάμψη πέρασε με την γιαγιά της προς το νέο έτος.



Μια φορά κι έναν καιρό ήταν ένα ποντίκι πολύ λαίμαργο. Έτρωγε, έτρωγε, ώσπου φούσκωνε τόσο πολύ η κοιλιά του, που δεν μπορούσε να κάνει ρούπι* από τη θέση του!

- Γιατί τρως τόσο πολύ; του έλεγαν τ' άλλα ποντίκια.

- Γιατί να μην τρώγω; απαντούσε ο λαίμαργος ο ποντικός. Μου αρέσει το φαγητό.

- Καμιά μέρα θα πάθεις ζημιά από το πολύ φαγητό, τον συμβούλευαν.

- Γιατί να πάθω ζημιά; Έχω πολύ γερό στομάχι και χωνεύω εύκολα ό,τι κι αν φάω.

Μια μέρα ο λαίμαργος ο ποντικός μας άφησε τη φωλιά του, που ήταν στο υπόγειο ενός σπιτιού, ανέβηκε με προφύλαξη στο ισόγειο, μήπως τον δει καμιά γάτα και τον γραπώσει, βρήκε μια τρυπούλα σ' έναν τοίχο, μπήκε μέσα με δυσκολία γιατί ήταν στενή, προχώρησε και, ξαφνικά, τι να δουν τα μάτια του!

Βρέθηκε σ' ένα κελάρι! Ένα κελάρι γεμάτο τρόφιμα! Τυριά, σαλάμια, καπνιστά κρέατα, καρύδια κι ένα σωρό άλλα πράγματα.

Το κελάρι ήταν γεμάτο τυριά, κρέατα και σαλάμιαΤο κελάρι ήταν γεμάτο τυριά, κρέατα και σαλάμια

Ο ποντικός δεν θα μπορούσε ποτέ του να φανταστεί τέτοια τύχη!

- Πω... πω! έκανε. Είμαι πολύ τυχερός! Θα φάω με την ψυχή μου! Και δε θα πω σε κανέναν ποντικό τίποτε γι' αυτό το κελάρι για να 'ρχομαι και να τρώγω μόνος μου!

Και ρίχτηκε με τα μούτρα στο φαγητό.

Το ποντίκι ρίχτηκε στο φαγητό!Το ποντίκι ρίχτηκε στο φαγητό!

Έφαγε τυρί, σαλάμι, λίγο κρέας, γύρισε πάλι στο τυρί, ξανά στο σαλάμι... Από το πολύ φαγητό η κοιλιά του είχε γίνει στρογγυλή σαν τόπι.

- Μπράβο μου! είπε στον εαυτό του. Είμαι πολύ τυχερός. Όλο το χειμώνα θα έρχομαι εδώ να τρώγω... Και τι φαγητά! Τα πιο εκλεκτά που υπάρχουν για έναν ποντικό!

Χάιδεψε λίγο τη φουσκωμένη κοιλιά του και καθώς κοίταζε το τυρί, το λιγουρεύτηκε ακόμα μια φορά.

    - Ας φάω μια μπουκιά πριν φύγω, αποφάσισε. Είναι τόσο νόστιμο που δεν το χορταίνω!

Ξαφνικά, ακούστηκαν βήματα... Κάποιος ερχόταν στο κελάρι.

«Πρέπει να φεύγω», αποφάσισε ο λαίμαργος ποντικός. «Αν με πιάσουν εδώ μέσα, αλίμονό μου! Θα φύγω και θα γυρίσω πάλι το βράδυ... Κρίμα, ήθελα να φάω κι άλλο, αλλά δεν πειράζει».

Ο άνθρωπος που ερχόταν, άρχισε να ξεκλειδώνει την πόρτα του κελαριού. Ο ποντικός έτρεξε προς την τρύπα, έχωσε το κεφάλι του μέσα, μα... δεν προχώρησε! Η τρύπα ήταν στενή και η φουσκωμένη κοιλιά του δεν μπορούσε να περάσει μέσα.

Είχε σφηνώσει! Προσπάθησε, προσπάθησε ο ποντικός μα δε γινόταν τίποτε. Και ο άνθρωπος που μπήκε στο κελάρι τον είδε και, φυσικά, τον σκότωσε...

Έτσι, ο ποντικός τιμωρήθηκε για τη λαιμαργία του. Γιατί η λαιμαργία, όχι μόνο για τους ποντικούς αλλά και για τους ανθρώπους, είναι κακό πράγμα. Κι όποιος είναι λαίμαργος θα μετανοιώσει οπωσδήποτε πικρά...




Μια φορά και έναν καιρό, σε μια μακρινή ζούγκλα, ζούσανε πολλά ζωάκια. Δύο από αυτά ήταν το λιοντάρι και η αρκούδα που ήταν πολύ καλοί φίλοι. Οι δύο τους έκαναν παρέα για όλη την ώρα και ήταν αχώριστοι.

Μια μέρα όμως που πεινούσαν και αποφάσισαν να πάνε για κυνήγι μαζί στο δρόμο τους βρήκαν ένα καλοθρεμμένο ελάφι. Αμέσως το είδαν και τούς έτρεχαν τα σάλια και πάνω που ήταν έτοιμοι να του επιτεθούν και να το φάνε λέει το λιοντάρι:

- Καλύτερα να του επιτεθώ εγώ φίλε μου, μην με παρεξηγείς αλλά δεν είσαι τόσο γρήγορος και θα σου ξεφύγει.

- Αντιθέτως εγώ είμαι άσσος στο κυνήγι, απάντησε η αρκούδα. Μήπως θέλεις να το φας μόνος σου; ρώτησε υποψιασμένη.

- Τι ανοησίες είναι αυτά που λες; Μήπως εσύ το θέλεις αυτό; απάντησε το λιοντάρι.

Έτσι δεν συμφωνούσαν στο ποιος θα κυνηγούσε το ελάφι και σιγά σιγά άρχισαν να τσακώνονται και να χτυπιούνται. Η φιλία που τους ένωνε τώρα πια δεν υπήρχε.

Εν τω μεταξύ όσο τσακωνόντουσαν, το ελάφι που είχαν βάλει στο μάτι να πιάσουν τους πρόσεξε με την φασαρία που έκαναν και το έβαλε στα πόδια πριν καν το καταλάβουν.

Έτσι έμειναν νηστικοί και το μόνο που τους είχε απομείνει ήταν ένα σκληρό μάθημα. Ποτέ να μην μαλώνουμε ο ένας τον άλλον, γιατί τελικά κανένας δεν θα βγει κερδισμένος. Έτσι οι δύο φίλοι τα βρήκαν και συνέχισαν το κυνήγι τους χωρίς ποτέ να τσακώνονται.



Σε μια γειτονιά της Αθήνας, γκρι από το πολύ τσιμέντο και τις πολυκατοικίες, ένα μικρό μαγαζάκι την έκανε να ξεχωρίζει από τις άλλες, θυμίζοντας στον κάθε βιαστικό περαστικό, πως όλοι κάποτε ήμασταν παιδιά.

Στη βιτρίνα του όλων των λογιών τα παιχνίδια, φτιαγμένα με μεράκι και αγάπη από τα χέρια του κυρ Θωμά, του καλύτερου παιχνιδοποιού της πόλης!

Όλη του τη ζωή την είχε περάσει κάνοντας αυτή τη δουλειά ο κυρ Θωμάς, δίνοντας μεγάλη χαρά σ’ όποιο παιδί αγόραζε τα παιχνίδια του. Και ο καταστηματάρχης, που τον είχε υπάλληλο, ήταν πολύ ευχαριστημένος από τη δουλειά του όλα αυτά τα χρόνια.

Το εργαστήρι του βρισκόταν σ’ ένα μικρό χώρο στο υπόγειο του καταστήματος. Για κείνον όμως ήταν το βασίλειό του! Ώρες ατελείωτες άκουγες τα εργαλεία του να χτυπούν, γκντουπ, γκντουπ…. Και να σου, ξύλινα τρενάκια έτοιμα για μαγικά ταξίδια, λαγοί σαν να ξεπηδούσαν από τον μαγικό κόσμο της Αλίκης, αυτοκίνητα με όλων των λογιών τα χρώματα, ξύλινα αλογάκια καμαρωτά-καμαρωτά, σαν να περίμενε το καθένα τον δικό του ιππότη, στρατιωτάκια έτοιμα για μάχη, κούκλες με φανταχτερά ρούχα και ό,τι άλλο μπορούσε να φανταστεί το παιδικό μυαλό.

Ο κυρ Θωμάς ήταν τρισευτυχισμένος που έκανε αυτή τη δουλειά! Όλα τα παιχνίδια τα είχε σαν παιδιά του! Την ώρα που τα έφτιαχνε τους μιλούσε και σαν τα ολοκλήρωνε, τα χάιδευε χαμογελώντας τους και τα τοποθετούσε στα ράφια του, για να τα πάρει αργότερα ο καταστηματάρχης και να τα τοποθετήσει στη βιτρίνα του μαγαζιού.

Μια μέρα όμως κάτι επρόκειτο να ταράξει τη γαλήνη και την ηρεμία όλων.

Ο καταστηματάρχης μπήκε σοβαρός-σοβαρός στο εργαστήρι του υπαλλήλου του και του είπε πως ήθελε να του μιλήσει για κάτι επείγον. Ο κυρ Θωμάς πρώτη φορά έβλεπε έτσι τ’ αφεντικό του. Άφησε για λίγο τη δουλειά του και ανέβηκαν μαζί στο κατάστημα για να μιλήσουν.

- Άκουσε, Θωμά, του είπε. Ξέρεις πόσο εκτιμώ τόσο εσένα όσο και τη δουλειά σου. Αυτές τις μέρες πήρα μια πολύ δύσκολη απόφαση. Τους τελευταίους μήνες η δουλειά δεν πάει και τόσο καλά. Ίσα που μπορώ και βγάζω τα έξοδά μας. Η γειτονιά γέμισε με μαγαζιά που πουλάνε ηλεκτρονικά παιχνίδια, που απ’ ό,τι φαίνεται τα παιδιά τα προτιμούν περισσότερο! Ό,τι και να βάλω στη βιτρίνα δεν αλλάζει τίποτα. Μας κατάπιε η τεχνολογία, Θωμά, μας κατάπιε…

Ο κυρ Θωμάς τον άκουγε σιωπηλός.

- Έχω ήδη βάλει το μαγαζί σε μικρή αγγελία για πώληση και από αύριο θα κρεμάσω και την ταμπέλα. Εσύ έχεις μερικές ημέρες στη διάθεσή σου να πακετάρεις τα πράγματά σου.

Λυπάμαι, Θωμά, λυπάμαι πολύ…!

Ο κυρ Θωμάς έσκυψε το κεφάλι και με όση δύναμη του είχε απομείνει είπε απλά:

- Όπως επιθυμείς, αφεντικό, όπως επιθυμείς…

Κατέβηκε αργά αργά τα σκαλιά του υπογείου και σαν βρέθηκε μπροστά στα παιχνίδια του δεν μπορούσε ούτε το κεφάλι του να σηκώσει και να τ’ αντικρίσει. Έμεινε καθιστός στην καρέκλα του για αρκετή ώρα χωρίς να κάνει απολύτως τίποτα. Μια ολόκληρη ζωή μέσα σ’ αυτό το εργαστήρι, σκεφτόταν. Και μετά η φωνή του αφεντικού του να λέει: Μας κατάπιε η τεχνολογία, Θωμά, μας κατάπιε! Ύστερα, άρχισε να νιώθει πως έφταιγε εκείνος για ό,τι συνέβαινε. Κάτι δεν κάνω σωστά και δεν μπορώ να κερδίζω ακόμα το ενδιαφέρον των παιδιών, έλεγε. Κάτι δεν κάνω σωστά!

Κάποια στιγμή αισθάνθηκε πολύ κουρασμένος και αποφάσισε να φύγει. Στο δρόμο για πρώτη φορά στάθηκε και παρατήρησε τις βιτρίνες των καινούριων μαγαζιών. Παντού τα ίδια παιχνίδια, με μικρές ή λίγο μεγαλύτερες οθόνες, πολλά κουμπιά και παιχνίδια στη μνήμη τους. Για σκέψου, είπε στον εαυτό του, παιχνίδια με μνήμη! Ένιωσε έναν κόμπο στο λαιμό του και μονολόγησε: Αχ! τα καημένα τα παιδιά! Αχ....! Και χάθηκε μέσα στη νύχτα.

Τα πάντα έδειχναν ήρεμα εκείνο το βράδυ. Μέσα στο εργαστήρι όμως κάτι ανεξήγητο επρόκειτο να ταράξει αυτή την ησυχία. Μέσα στο σκοτάδι του υπογείου ακούστηκε ξαφνικά ένας παράξενος θόρυβος!

Ένας μεγάλος λαγός με γιλέκο και γυαλιά έπεσε απ’ το ράφι του και βρέθηκε στο πάτωμα.

– Εεε, ψιτ, τα μάθατε τα νέα; ρώτησε δια μαγείας τ’ άλλα παιχνίδια.

- Τσαφ, τσουφ, ποια νέα; απάντησε ένα τρενάκι.

- Καθώς ήμουν στο ράφι μου το μεσημέρι, άκουσα με τα μεγάλα μου τ’ αυτιά πως τ’ αφεντικό πουλάει το μαγαζί.

- Πουλάει το μαγαζί; Ρώτησε ένα στρατιωτάκι που ήταν πάνω στο γραφείο του κυρ Θωμά. Άντρες, φώναξε και στα υπόλοιπα στρατιωτάκια, ξυπνήστε!

Και μέσα σε λίγα λεπτά όλα τα παιχνίδια μιλούσαν, περπατούσαν πέρα δώθε και αναρωτιόντουσαν τι θα απογίνονταν από κει και πέρα.

Κανείς δεν μπορούσε να φανταστεί όλο αυτό που συνέβαινε στο μικρό υπόγειο εκείνο το βράδυ.

- Μα γιατί συμβαίνει αυτό; ρώτησε καθυστερημένα ένα αρκουδάκι που είχε κοιμηθεί λίγο παραπάνω.

Ο λαγός πήρε πάλι το σοβαρό του ύφος και είπε:

- Άκουσα τ’ αφεντικό να λέει στον κυρ Θωμά πως τα παιδιά δε μας θέλουν πια, γιατί υπάρχουν άλλα, καινούρια παιχνίδια.

- Δε μας θέλουν τα παιδιά; ρώτησαν όλα με μια φωνή! Κάτι πρέπει να κάνουμε.

Άρχισαν όλα να πηγαίνουν πέρα δώθε προσπαθώντας να σκεφτούν κάτι και να βοηθήσουν τον κυρ Θωμά.

- Εεε, εσύ αεροπλανάκι, που είσαι πολυταξιδεμένο, δεν μπορείς να βρεις μια λύση; ρώτησε μια τρομπέτα.

- Σκέφτομαι, σκέφτομαι, απάντησε το αεροπλάνο πετώντας από τη μια άκρη του δωματίου ως την άλλη.

Λίγες ώρες πριν ξημερώσει, ένας αρλεκίνος πετάχτηκε με το ελατήριό του μέσα από ένα κουτί και φώναξε: Βρήκα τη λύση, βρήκα τη λύση!

Όλα τα παιχνίδια γύρισαν μεμιάς και τον κοίταξαν με κομμένη την ανάσα.

- Νομίζω πως βρήκα τον τρόπο να κερδίσει ο κυρ Θωμάς και πάλι το ενδιαφέρον των παιδιών, είπε ξανά ο αρλεκίνος.

- Πώς; ρώτησαν τα υπόλοιπα παιχνίδια.

- Με λίγο μυστήριο, απάντησε ο αρλεκίνος.

Τα στρατιωτάκια ανέλαβαν να σχεδιάσουν σε χαρτί την ιδέα του. Μετά από λίγα λεπτά και αφού όλα ήταν έτοιμα, ένα ξύλινο περιστέρι έπιασε το σχέδιο με το ράμφος του και το έδειξε από ψηλά σε όλα τα παιχνίδια.

- Να το, φίλοι μου! Το ΜΑΓΙΚΟ ΚΟΥΤΙ!

- Μα τι θα καταφέρουμε μ’ αυτό; ρώτησε ένα ποντικάκι γεμάτο απορία.

- Αυτό θα βρίσκεται στη βιτρίνα, φίλε μου, είπε ο αρλεκίνος. Πείτε μου ποιο παιδί δε θα ήθελε ν’ ανοίξει και να δει τι κρύβει μέσα του ένα τεράστιο, φανταχτερό κουτί με ένα μαγικό ραβδί ζωγραφισμένο απ’ έξω;

- Όλα! Απάντησε ενθουσιασμένη μια μπαλαρίνα.

- Μα καλά... Και τι θα είναι αυτό που θα έχει μέσα; ρώτησε πάλι το ποντίκι.

- Εμάς! Απάντησε ο αρλεκίνος. Όμως δεν θα είναι και τόσο εύκολο να μας βρίσκουν τα παιδιά ανοίγοντας το κουτί. Ο κυρ Θωμάς θα το φτιάξει με τέτοιο τρόπο, ώστε θα εμφανιζόμαστε και θα εξαφανιζόμαστε μέσα σ’ αυτό!

- Τέλειο! Μεγαλοφυές! Φώναξαν όλα τα παιχνίδια με μια φωνή. Δεν έχουμε παρά ν’ αφήσουμε το σχέδιο με τις οδηγίες πάνω στο γραφείο του κυρ Θωμά ώστε αύριο πρωί πρωί να το φτιάξει.

Την επόμενη μέρα ανυποψίαστος για όλα αυτά που είχαν συμβεί ο παιχνιδοποιός, πήγε πρώτος στο μαγαζί για ν’ αρχίσει να πακετάρει τα πράγματά του. Κατέβηκε στο υπόγειο και κάθισε στο γραφείο του. Μπροστά του είδε έναν φάκελο με παραλήπτη τον ίδιο και χωρίς αποστολέα. Τον άνοιξε όλος περιέργεια, μελέτησε το περιεχόμενό του και φώναξε ενθουσιασμένος: Τέλειο, τέλειο!

Τι σημασία είχε που δεν μπορούσε να καταλάβει ποιος του τον είχε στείλει!

Σ’ ευχαριστώ, όποιος και να είσαι, είπε και έπιασε αμέσως δουλειά. Για μια στιγμή μάλιστα του φάνηκε πως ο αρλεκίνος του έκλεισε το μάτι!

Το μεσημέρι είχε το πρώτο δείγμα. Ανέβηκε όλος χαρά να το δείξει στ’ αφεντικό του, που ετοιμαζόταν να κρεμάσει την ταμπέλα “ΠΩΛΕΙΤΑΙ” στην πόρτα.

- Μισό λεπτό, αφεντικό, φώναξε ο κυρ Θωμάς. Δώσε μου μια τελευταία ευκαιρία, είπε και άπλωσε το χέρι του, δείχνοντάς του το καινούριο παιχνίδι.

Τ’ αφεντικό του το πήρε στα χέρια του ξαφνιασμένος, το μελέτησε για λίγο και είπε χαμογελώντας στον υπάλληλό του:

- Τελευταία μας ευκαιρία, Θωμά, τελευταία!

Τι λες; Εσύ δε θα ’δινες μια ευκαιρία ακόμη στον κυρ Θωμά; Δε θα ήθελες ν’ ανοίξεις ένα δικό σου ΜΑΓΙΚΟ ΚΟΥΤΙ;



Έναν καιρό και μία φορά, κάπου στ΄ αστέρια εκεί κοντά, ζούσε ένα σύννεφο μικρό, που όλο καθόταν μοναχό.

Το μικρό σύννεφο, παρατηρούσε τα υπόλοιπα στον ουρανό, που ήταν ενωμένα και μαζί, ενώ αυτό ήταν μονάχο του. Όλα τα σύννεφα, έτρεχαν όταν φύσαγε ο αέρας και πήγαιναν βόλτες στον ουρανό πέρα δώθε. Το μικρό σύννεφο, έτρεχε και αυτό όταν ο αέρας το φυσούσε, όμως τίποτα. Δε συναντούσε ποτέ κανέναν. Έτρεχε σε μία δική του τροχιά μοναχό του. Μόνο πήγαινε, μονάχο του γύριζε. Εάν προσπαθούσε να φτάσει κάποιο άλλο σύννεφο καμιά φορά που το έβλεπε από μακριά, λίγο πριν φτάσει, ο αέρας φυσούσε από την άλλη κατεύθυνση. Όταν προσπαθούσε να αντισταθεί στον αέρα και να μην κουνηθεί, για να έρθει ένα άλλο σύννεφο να ενωθεί μαζί του, πάλι δεν ερχόταν κανένα, ή μόλις κάποιο πλησίαζε, λίγο πριν το φτάσει, δεν άντεχε να αντιστέκεται, και έφευγε μακριά. Είχε θυμώσει με τον άνεμο, που θεωρούσε ότι το αδικεί επίτηδες. Δεν ήξερε τί είχε κάνει λάθος. Ήθελε ένα σύννεφο για παρέα και για συντροφιά. Δεν άντεχε άλλο έτσι τη ζωή του. Έβλεπε τους ανθρώπους και τα παιδάκια πώς κοίταζαν τα άλλα σύννεφα, που τα έβγαζαν φωτογραφίες, που έλεγαν μεαξύ τους με τί μοιάζουν, με δεινόσαυρους, με αλογάκια, με αεροπλάνα και ό,τι άλλο πράγμα μπορεί κανείς να φανταστεί, σίγουρα τα ενωμένα σύννεφα θα το έχουν δημιουργήσει. Και ζήλευε. Ζήλευε πολύ. Μόνο του δε μπορούσε να κάνει και πολλούς σχηματισμούς. Ήθελε οπωσδήποτε το ταίρι του. Έτσι λοιπόν, περπατούσε στους ουρανούς και σιγοτραγουδούσε:

    όλοι τους έχουν συντροφιά
    φίλο για την παρηγοριά
    για ταξίδια μακρινά
    και έχουν σχήματα τρανά
    και γω μονάχος μου εδώ
    χωρίς κανέναν περπατώ
    και όλο συνέχεια απορώ
    το ταίρι μου πότε θα βρω
    αέρα μου που σαι δυνατός
    του συννεφόκοσμου αρχηγός
    βοήθα, φύσα με να βρω
    και γω ένα ταίρι να χαρώ
    να κάνουμε αστεία τρομερά
    βόλτες στα ουράνια χωριά
    να μας κοιτάνε τα παιδιά
    και να μαντεύουν μυστικά
    τί είμαι εγώ και τί αυτός
    ο φίλος που ψάχνω συνεχώς.

Το σύννεφο βέβαια ήξερε τί συμβαίνει με τα ενωμένα σύννεφα. Αφού ενωθούν και πάρουν διάφορα σχήματα, κάνουυν βόλτες και τους ουρανούς περιδιαβούν, ενώνονται τόσο πολύ, που σπάνε, γίνονται βροχή. Όλα τα ήξερε το σύννεφο, αλλά ήθελε τόσο πολύ να μην είναι κι άλλο καιρό πια μοναχό του, που δεν το ένοιαζε, προτιμούσε να βρει το ταίρι του και ας εκραγεί...

    κάποιες φορές ίσως ξεχνώ
    πως αν το ταίρι μου θα βρω
    ίσως να πάψω πια να ζω
    και μαζί του εκραγώ
    όμως ετούτο δε με νοιάζει
    γιατί έτσι ειν΄η ζωή
    του συννέφου η αγάπη
    κάποτε σπάει για μία στιγμή
    προτιμώ να ζήσω λίγο
    με αγάπη στην καρδιά
    παρά χρόνια κι άλλα χρόνια
    δίχως μία αγκαλιά

και συνέχιζε να περπατά μοναχό του, κοιτάζοντας και χαζεύοντας όλα τα ζευγάρια που, περνούσαν από μπροστά του. Πέρασαν κάπως έτσι οι καιροί και οι φορές, οι φορές και οι καιροί, γράφτηκαν τόσα παραμύθια για μικρούς που μεγάλωσαν, όπως μεγάλωσαν και τα παιδιά που κοιτούσαν μικρά τα σύννεφα και τώρα τα έδειχναν στους συντρόφους τους, ώσπου μία μέρα τσσσσφρλλλλαααπ, το σύννεφο δεν ήταν πια μόνο του. Το μοναχικό σύννεφο απέκτησε ταίρι. Το πιο όμορφο, αφράτο, φουσκωτό ταίρι που είχε δει ποτέ του!

    Άνεμε άρχοντα καλέ
    άκουσες όλες τις ευχές
    και τώρα πλέον εγώ θα ζω
    με έναν φίλο ν΄αγαπώ
    βόλτες θα πάμε σχήματα
    και ουρανοσκαλίσματα
    θα κάνουμε πλέον μαζί
    σ΄ευχαριστώ απ΄την ψυχή

Ξεκίνησαν τις βόλτες του ουρανού χωρίς σταματημό, όποτε φυσούσε ο άνεμος, έτρεχαν πρώτοι να πάρουν θέση, μακριά να πλεύσουν, να τους δει ο κόσμος να τους χαζέψει. Όσο για τα σχήματα που έπαιρναν, τα πιο όμορφα όλου του συννεφόκοσμου. Γιατί βλέπετε, το σύννεφό μας, τόσα χρόνια μοναξιάς, παρατηρούσε πολύ προσκεκτικά τους σχηματισμούς των συννέφων και είχε πάρει πολλές ιδέες. Και όταν σταματούσε να φυσά ο άνεμος και παιχνίδια να κάνει, καθόντουσαν ήσυχα αγκαλιά τα δυό τους, και ξάπλωνε πάνω στον αφράτο σύντροφό του. Όμως μία μέρα φσσσσσ φυσάει, φσσσσ ξεκινούν να τρέχουν τα συννεφάκια, και προς στιγμήν, ξεκόλλησαν, όμως το σύννεφο μονάχο του δεν ήθελε να είναι. Τρέχει να προλάβει το ταίρι του, και μπουμ, κερανός το χτυπά. Τρομάζει, κλείνει τα μάτια του, νομίζει ότι πλέον μεταφέρεται σε άλλο κόσμο, μακριά από αυτόν, ίσως στον κόσμο των ανθρώπων, γιατί οι άνθρωποι, όταν πεθαίνουν, πάνε στον κόσμο των ουρανών. Τρομαγμένο τραντάζεται και κλείνει τα μάτια του και μονολογεί:

    καλέ μου Άνεμε αυτό,
    είναι το τέλος μου θαρρώ
    έζησα ό, τι ευχήθηκα
    μοναχικός πλανήθηκα
    στο τέλος βρήκα συντροφιά
    ευτυχία και χαρά
    μα μάλλον ήρθε η στιγμή
    του ωραίου η γλύκα να χαθεί
    μόνο ένα πράγμα να ευχηθώ
    τώρα που πέφτω στο κενό
    και πλεόν γίνομαι νερό
    να πέσω σ΄όλους τους πεζούς
    που μόνοι τώρα περπατούν
    και ψάχνουν μία παρηγοριά
    στη θλίψη και τη μοναξιά
    με το νερό μου να βραχούν
    και συντροφιά να ποτιστούν

Αυτά ευχόταν το σύννεφο, και, πάνω που νόμιζε πως αυτές ήταν οι τελευταίες του σκέψεις, ανοίγει τα μάτι του, και...υπήρχε ακόμα! Και το ταίρι του ήταν δίπλα, αλλά δεν ήταν όπως πριν. Ήταν μισοί και οι δύο. Το άλλο τους μισό, έγινε βροχή. Δεν πίστευε το σύννεφο απ΄την χαρά του! Αγκάλιασε το ταίρι του, ευτυχισμένος που υπάρχουν ακόμα, και ας είναι μισοί, και τότε ακούστηκε μία φωνή να του ψιθυρίζει:

    καλό μου σύννεφο εσύ
    ήξερες από την αρχή
    πως δύο σύννεφα μαζί
    διαλύονται, γίνονται βροχή
    μα δεν σε ένοιαξε λεπτό
    και αποζητούσες συνεχώς
    φίλο σου σύντροφο αδερφό
    να΄στε μαζί στον ουρανό
    και όταν ήρθε η στιγμή
    να διαλυθείτε πια μαζί
    σκέφτηκες τους μοναχικούς
    στης γης τους δρόμους, ορφανούς
    κι έκανες ευχή γι΄αυτούς
    ό,τι ζητάνε να το δουν
    πάνω τους σαν πέσουν
    οι βροχοστάλες σου
    οπότε εγώ ο αρχηγός
    ο άνεμος, ο δυνατός
    δεν σ΄άφησα να διαλυθείς
    στη λήθη σου να ξεχαστείς
    θα σε ορίσω βοηθό
    γιατί έκανες μέγα καλό
    να βοηθάς πάντα αυτούς
    της βροχής τους μοναχικούς
    να τους ποτίζεις με ευχές
    και παρηγόριες μαγικές
    όσο για σένανε ποτέ
    δε θα σαι μόνος βοηθέ
    εγώ ο αγέρας ο αρχηγός
    θα σε φροντίζω διαρκώς...

Μόλις άκουσε αυτά το σύννεφο, έγνεψε με ευγνωμοσύνη προς τον άνεμο και μετά ξάπλωσε πάνω στο αφράτο του ταίρι...



Μια φορά και έναν καιρό στο νησί Καραβόμυλος ζούσε ένας πειρατής που τον λέγανε Ριχάρδο.

Κάπως διαφορετικός από τους άλλους πειρατές, δεν ήταν άγριος, είχε καλή καρδιά και βοηθούσε όποιον τον χρειαζόταν.

Φορούσε ένα μεγάλο μαύρο καπέλο, είχε μουστάκι και γένια και στο χέρι του υπήρχε ένας γάντζος.

Ο πειρατής αυτός είχε ένα πολύ μεγάλο ξύλινο καράβι με μεγάλα κατάρτια και μια μεγάλη ασπρόμαυρη σημαία.

Ταξίδευε συνέχεια. Το μεγάλο του όνειρο ήταν να βρει έναν μεγάλο θησαυρό.

Μια μέρα στο ταξίδι που έκανε, βρήκε μέσα στη θάλασσα μια βάρκα που μέσα υπήρχε ένας ναυαγός που ζητούσε βοήθεια.

Ο πειρατής τον ανέβασε στο καράβι του και τον φρόντισε. Του έδωσε να πιει νερό και φαγητό. Κάποια στιγμή, τον ρώτησε:

- Τι γυρεύεις εδώ ολομόναχος;

Ο ναυαγός έβγαλε μέσα από την τσέπη του έναν χάρτη.

Ο πειρατής κοίταξε το χάρτη και του είπε:

- Tι υπάρχει εδώ;

- Σε αυτό το νησί υπάρχει ένας κρυμμένος θησαυρός. Aν με βοηθήσεις να τον βρω, θα τον μοιραστούμε, του απάντησε ο ναυαγός.

O χάρτης για το νησί του θησαυρού.
Μόλις ο ναυαγός συνήλθε, άρχισαν να μιλάνε για το μπαούλο που έχει μέσα το θησαυρό. Ξεκινήσανε μαζί να πάνε να τον βρουν.

Ο πειρατής κοιτούσε συνέχεια τον χάρτη. Ανυπομονούσε να βρει το νησί με τον κρυμμένο θησαυρό. Μαζί του είχε μία πυξίδα που έπαιρνε πάντα σε όλα του τα ταξίδια.

Ταξιδεύανε για πάρα πολλές ημέρες. Με τρικυμίες, άγριες θάλασσες, κύματα φοβερά που περνούσανε μπροστά από το καράβι.

Ο Ριχάρδος κοιτούσε με τα κιάλια του πότε θα φτάσει.

Τελικά φτάσανε, βγήκαν στο νησί και κάθισαν λίγο να ξεκουραστούν. Όμως ήταν τόσο κουρασμένοι που τους πήρε ο ύπνος.

Όταν ξυπνήσανε, είχε ήδη ξημερώσει.

Ξεκινήσανε να πάνε να βρουν το θησαυρό. Περάσαν όμως πολλές δοκιμασίες μέχρι να τον βρουν. Σκαρφάλωσαν σε δέντρα, περάσανε μικρά ποταμάκια.

Είχανε όμως πάντα μαζί τους το χάρτη και την πυξίδα, και έτσι δεν άργησαν και πάρα πολύ να τον βρουν.

Βρέθηκαν μπροστά από μια σπηλιά. Μπαίνοντας μέσα ανακάλυψαν ένα μεγάλο μπαούλο.

Ο πειρατής το άνοιξε και ήταν γεμάτο με χρυσά νομίσματα, κοσμήματα, πολλά χρωματιστά πετράδια, διαμάντια, τιάρες και στέμματα.

Θαμπώθηκαν με τόση λάμψη.

- Το όνειρο μου έγινε πραγματικότητα, ψιθύρισε ο Ριχάρδος.

Βάλανε τον θησαυρό στο πλοίο και ετοιμάστηκαν για το μεγάλο ταξίδι της επιστροφής.

Οι δυο τους ήταν τόσο χαρούμενοι που μόλις είδαν πως φτάνανε πίσω αρχίσανε να χορεύουνε. Σηκώσανε το μπαούλο και τραγουδούσανε.

Φτάσανε στο νησί του πειρατή και είπανε σε όλους την περιπέτεια που έζησαν και πόσο τυχεροί ήταν.

Ο πειρατής και ο ναυαγός κρατήσανε το μερίδιο τους. Αλλά το υπόλοιπο το μοιράσανε σε όλους τους κατοίκους του νησιού.

Όλοι ευχαρίστησαν τον πειρατή για τη μεγάλη γενναιοδωρία που έδειξε.

Ο Ριχάρδος αποφάσισε να κρατήσει τον ναυαγό, να γίνουν φίλοι και να ταξιδεύουν μαζί.

Ο ναυαγός συμφώνησε, τον ευχαρίστησε και άρχισαν να μιλάνε για το επόμενο ταξίδι που θα πηγαίνανε.

Και έζησαν αυτοί καλά και εμείς καλύτερα.



Μία γυναίκα έμενε κάποτε σε χωριό. Καθημερινά ξυπνούσε από νωρίς, όταν ακόμα δεν είχε ξημερώσει, και πήγαινε να μαζέψει γάλα και αυγά, να βάλει νερό σε κανάτες και να περιποιηθεί τους στάβλους με τα ζωντανά.

Δεν της άρεσε όμως η ζωή που έκανε, δυσαρεστημένη ήταν πια η ψυχή της. Καθημερινά με έναν κόμπο στο λαιμό κατευθυνόταν, όλο παράπονα έπνιγαν το μέσα της και συνεχώς ονειρευόταν τη ζωή που τόσο λαχταρούσε να ζήσει στην πραγματικότητα.

Μία συνηθισμένη μέρα, μετέφερε κανάτες με νερό. Ξαφνικά, άρχισε να ονειροπολεί. Να ήτανε –αχ μακάρι!- σε ταξίδια σε όλο τον κόσμο, να ψώνιζε από ακριβά μαγαζιά κοσμήματα και ρούχα εκλεκτά, να κοιμόταν σε ένα πουπουλένιο κρεβάτι! Πόσο θα ήθελε να έτρωγε πλούσια φαγητά και να έβλεπε από ένα παράθυρο ψηλά όλο τον κόσμο!

Η γυναίκα έβλεπε στο όνειρό της πλούτη και ωραία φαγητά. Η γυναίκα έβλεπε στο όνειρό της πλούτη και ωραία φαγητά.

Είχε χαθεί εντελώς στο όνειρο και τη μαγεία του. Για να ξυπνήσει απότομα, όταν πέσει με δύναμη κάτω, βλέποντας την κανάτα με το γάλα που μετέφερε τόση ώρα, να γίνεται χίλια κομμάτια…

Με κλάματα άρχισε να αναρωτιέται: Πώς θα ξαναπάω πάλι πίσω και να κάνω όλη τη διαδρομή από την αρχή;

Πήρε, με βαριά καρδιά, πάλι το δρόμο της επιστροφής. Και σκεφτόταν πως καμιά φορά καλό είναι να ονειρευόμαστε, αλλά να συνειδητοποιούμε και την πραγματικότητα…





Κάποτε υπήρχε ένα παζλ σ' ένα δωμάτιο παιδικό έστεκε εκεί στα ράφια του μόνο του για πολύ καιρό ποτέ του δεν το έβγαζε να παίξει το παιδί καθώς ένα κομμάτι του είχε πια αλλαχθεί.

Ναι, έτσι είναι. Το κάθε κομμάτι του παζλ, έχει συγκεκριμένο μέγεθος, σχήμα χρώμα, ορισμένα από τον κατασκευαστή τους με τέτοιο τρόπο, ώστε το ένα να συμπληρώνει το άλλο, αλλά, στο παζλ αυτό, ένα κομμάτι γωνιακό, και χρώμα μπλε, άλλαξε...

    Μας πρόδοσες  αδέρφι μας
    έκανες αλλαγή
    και μεις καθόμαστε εδώ
    και άπραγοι πολύ

    συμμετρικοί όλοι είμαστε
    μα εσύ έχεις αλλάξει
    και μ' έναν πόνο στην ψυχή
    μας έχεις πια χαράξει

    Την συνοχή μας χάλασες,
    το νόημα, τον σκοπό μας
    να γίνουμε ένα, κολλητοί
    τον στόχο, τ΄όνειρό μας

Με αυτά και άλλα λόγια παρόμοια γκρινιάζαν τα αδέρφια του, που πλέον ποτέ το συγκεκριμένο παιδί που είχε το παζλ αυτό στην κατοχή του, καθώς και κανένα άλλο παιδί στον κόσμο, δεν υπήρχε περίπτωση να ασχοληθεί με τα κομμάτια του. Το μπλε γωνιακό παζλ, είχε βαρεθεί να είναι το πιο μονότονο κομμάτι. Αυτό που πρώτο απ' όλα βάζουν τα παιδιά όταν φτιάχνουν ένα παζλ. Γι' αυτό, τη μία και μοναδική φορά που το παιδί, κατέβασε το παζλ του για να φτιάξει, το κομματάκι το' σκασε, έφυγε στα κρυφά.

    Πήγε και βρήκε μία μπογιά
    μπορείς να με πατήσεις;
    χρώμα να βάλεις πάνω μου και να με
    ζωγραφίσεις;
    και τί να κάνει η μπογιά
    αρχίζει να τον βάφει
    και όλο το γαλάζιο του
    φεύγει και δεν υπάρχει

    Να, το ψαλίδι συναντά,
    λίγο πιο πέρα, του μιλά
    - Εσύ ψαλίδι μου καλό
    σπουδαίο, μεγάλο, αιχμηρό
    λίγο μπορείς  να κόψεις
    εδώ κι εκεί και παρακεί ;
    το ίσιο μου για να στραβώσεις;

    Παίρνει κι αρχίζει στη στιγμή
    κόβει από΄δω μα κι από κει
    και γίνεται μες το λεπτό
    κομμάτι διαφορετικό

Μόλις το κομμάτι του παζλ γύρισε, τα υπόλοιπα ξεκίνησαν να το μαλώνουν. Και το παιδί, το έβλεπε, το ξανάβλεπε, μα τη θέση του να καταλάβει δεν μπορούσε.

    Μάζεψε τα κομμάτια του
    τα΄ βαλε στο κουτί τους
    κι από τότε ζουν εκεί
    μαλώνουν μεταξύ τους
    και ρίχνουν όλη την ευθύνη
    στο παζλ που άλλο ήθελε να γίνει

Το αλλαγμένο κομμάτι του παζλ, κάθεται όλη μέρα, δέχεται τα παράπονά τους, αλλά δεν το πειράζει και πολύ, γιατί πλέον χαρούμενο ζει... Έχει το χρώμα και το σχήμα που επιθυμεί, και ας ζει μέσα σε ένα κουτί. Καθόλου δεν τον νοιάζει, και τα αδέρφια του, θυμώνουν όλο και περισσότερο με την ηρεμία του. Ώσπου μία μέρα, ένα κομμάτι παζλ λέει:

    Παιδιά είμαστε που' μαστε εδώ
    κλεισμένοι και δίχως σκοπό
    και ΄γω θα΄ θελα να αλλαχτώ
    να γίνω διαφορετικό
    κι εγώ, κι εγώ, όλοι μιλούν
    με το κομμάτι συμφωνούν
    κι αρχίζουν να χοροπηδούν
    πάνω και κάτω όπου βρουν
    και γίνεται στο κουτί.....σεισμός
    πέφτουνε κάτω ολοταχώς

Τα κατάφεραν! Βρίσκονται όλα κάτω πεταμένα στο παιδικό δωμάτιο!

    Έτρεξαν πήγαν σε κορδέλες
    σε χρώματα, σ΄ακουαρέλες
    άλλο έγινε χρωματιστό
    άλλο μονόχρωμο, αδειανό

Και που δεν πήγανε τα παζλ! Άλλα ήθελαν να τα κόψει το ψαλίδι, άλλα να μεγαλώσουν κι άλλο. Στην περίπτωση αυτή, αναλάμβανε η κόλλα και το χαρτόνι το χοντρό, που τα κομμάτια κολλούσε στο λεπτό και τα' κανε μεγαλύτερα.

    Βάλανε πούλιες, χρυσόσκονες
    φουντάκια και νερομπογιές
    έκαναν πόσες αλλαγές

Όταν ολοκληρώθηκε η διαδικασία της αλλαγής, τα παζλ, μαζεύτηκαν στο κουτί τους δίπλα, και θαύμαζαν το ένα το άλλο για την ωραία αλλαγή τους. Και έτσι καθώς σχολίαζαν και κοιτούσαν, κοιτούσαν και σχολίαζαν, να! Μπαίνει στο δωμάτιο το παιδί...

    Πω πω αυτό είναι μαγικό
    ένα παζλ μοναδικό
    κι εγώ που νόμιζα καιρό
    πως ήταν το πιο βαρετό
    απ΄όλα τα παζλ του κόσμου!

Είπε κι έκατσε χαρούμενο να φτιάξει το καινούριο του παζλ. Κοιτούσε τα κομμάτια με τις ώρες, χάζευε, τα παρατηρούσε και τοποθετούσε μαγικά το ένα δίπλα στ'άλλο.

    Ώσπου στο τέλος έφτιαξε πίνακα μαγικό
    οι γονείς του το θαύμαζαν του πήραν παγωτό
    και το παιδί καμάρωνε, σαν πήγε στο σχολείο
    έλεγε πως δημιούργησε κάτι σαν μεγαλείο

Τα κομμάτια του παζλ φυσικά, έλαμπαν από τη χαρά τους, και κάθε μέρα ντύνονται με ό,τι ποθεί η καρδιά τους. Πρώτα απ'όλα βέβαια, ζήτησαν συγγνώμη από το πρώτο κομμάτι, το μπλε το ίσιο που άλλαξε και τώρα δεν έχουμε ιδέα πώς μοιάζει...

    Το κομμάτι που ήταν κάποτε μπλε
    δέχτηκε τη συγγνώμη
    και κίνησε να πάει λοιπόν
    για μια αλλαγή ακόμη
    όλα τον ακολούθησαν
    κι από τη μέρα εκείνη
    τα παζλ όλο αλλάζουνε
    μορφή σαν αρλεκίνοι
    και το παιδί όλο χαρά
    συνδέει κάθε μέρα
    κομμάτια που΄ναι μοναδικά
    σχήματα φτιάχνει μαγικά




Μια φορά και έναν καιρό, ήταν ένας λαγός που καυχιόταν ότι έτρεχε πιο γρήγορα από κάθε ζώο του δάσους. 

Ένα ανοιξιάτικο πρωινό, ο καυχησιάρης λαγός είχε βγει έξω από την φωλιά του και έτρωγε φρέσκο χορταράκι.

Καθώς έτρωγε, είδε λίγο πιο μακριά μια χελώνα να περνάει αργά-αργά.

Του φάνηκε τόσο αστείο το περπάτημα της, που άρχισε να την κοροϊδεύει ότι ήταν πιο αργή και από τα σαλιγκάρια.

Η χελώνα σταμάτησε, γύρισε προς τον λαγό και του είπε:

– Τι θα έλεγες, λαγέ, να τρέξουμε σε ένα αγώνα δρόμου για να δούμε ποιος είναι πιο γρήγορος από τους δυο;

Αυτό ήταν!

Ο λαγός έπεσε κάτω και άρχισε να χτυπιέται από τα γέλια.

Βλέποντας όμως ότι η χελώνα παρέμενε σοβαρή, κατάλαβε ότι δεν του το είπε για αστείο και έτσι δέχτηκε την πρόκληση.

Η αλεπού ως καταλληλότερη, όρισε το σημείο που θα ξεκινούσαν, την διαδρομή και το σημείο τερματισμού.

Ο αγώνας ορίστηκε για το επόμενο πρωινό και πράγματι, οι δύο διαγωνιζόμενοι καθώς και πολλά ζώα του δάσους βρίσκονταν πρωί πρωί στην αφετηρία.

Η αλεπού έδωσε το σύνθημα και ο αγώνας ξεκίνησε.

Η χελώνα χωρίς να χάσει χρόνο άρχισε να περπατάει, αργά βέβαια αλλά επίμονα και ασταμάτητα, και ήδη είχε καλύψει τα πρώτα εκατοστά της διαδρομής.

Ο λαγός βλέποντας τον ρυθμό της χελώνας, και νυστάζοντας μιας και ήταν πολύ πρωί, σκέφτηκε να κοιμηθεί λιγάκι και όταν ξυπνήσει θα έτρεχε όπως μόνο αυτός μπορεί και θα τερμάτιζε σίγουρα πρώτος.

Έτσι η χελώνα συνέχισε να περπατάει και να περπατάει με επιμονή χωρίς να παραιτείται, και να καλύπτει όλο και πιο μεγάλο μέρος της διαδρομής. Ο λαγός όμως το έριξε στον ύπνο!

Πέρασε έτσι αρκετή ώρα και κάποια στιγμή ο λαγός ξύπνησε. «Καιρός για λίγο τρέξιμο, να πάρω και το βραβείο του νικητή» σκέφτηκε αλαζονικά και ξεκίνησε.

Παραξενεύτηκε πολύ όμως γιατί δεν συναντούσε την χελώνα πουθενά. Για μια στιγμή σκέφτηκε ότι θα είχε εγκαταλείψει τον αγώνα αφού έτσι κι αλλιώς τον είχε χαμένο από χέρι.

Περισσότερο όμως ξέρετε πότε παραξενεύτηκε ο λαγός;

Όταν έφτασε στο σημείο τερματισμού και είδε την χελώνα να τον περιμένει μασώντας ένα φυλλαράκι και έχοντας μια έκφραση θριάμβου στο πρόσωπο της.

Έτσι η χελώνα κέρδισε τον λαγό σε αγώνα δρόμου, όχι βέβαια γιατί τρέχει πιο γρήγορα από αυτόν, αλλά γιατί παρέμεινε πιστή στον σκοπό της και δεν έδειξε όπως ο λαγός αλαζονεία...



Μια φορά και έναν καιρό σε μια πόλη στην Περσία, ζούσαν δύο αδέλφια, ο Κασίμ και ο Αλή Μπαμπά. Ο Κασίμ ήταν παντρεμένος με μια πλούσια γυναίκα και είχε όλα τα αγαθά, ενώ ο Αλή Μπαμπά έπρεπε να συντηρήσει τη γυναίκα και τα παιδιά του κόβοντας ξύλα σε ένα γειτονικό δάσος και πουλώντας τα στην πόλη.

Μια μέρα, ενώ ο Αλή Μπαμπά ήταν στο δάσος, είδε μια ομάδα 40 ανδρών με άλογα να έρχονται προς το μέρος του, μέσα σε ένα σύννεφο σκόνης. Φοβήθηκε πως ήταν κλέφτες και έτσι σκαρφάλωσε σε ένα δέντρο για ασφάλεια.

Εκείνοι, έδεσαν τα άλογα τους στα δέντρα.

Ξαφνικά, ένας από αυτούς που ο Αλή Μπαμπά κατάλαβε πως ήταν ο αρχηγός τους, φώναξε δυνατά:

-Σουσάμι άνοιξε.

Μια πόρτα άνοιξε πίσω από κάτι βράχια. Ο αρχηγός, αφού πρόσταξε τους άντρες να μπουν, τους ακολούθησε. Η πόρτα έκλεισε ξανά από μόνη της. Εκείνοι, έμειναν μέσα για λίγη ώρα και ο Αλή Μπαμπά, επειδή φοβόταν ότι θα έβγαιναν και θα τον πιάσουν, αναγκάστηκε να καθίσει υπομονετικά στο δέντρο. Επιτέλους η πόρτα άνοιξε ξανά και βγήκαν οι σαράντα κλέφτες. Ο αρχηγός τους, έμεινε τελευταίος και μόλις βγήκε ο στρατός φώναξε:

-“Κλείσε σουσάμι”.

Η πόρτα τότε έκλεισε.

Οι άντρες ανέβηκαν στα άλογα τους και έφυγαν.

Ο Αλή Μπαμπά, αφού κατέβηκε από το δέντρο, πήγε προς στην πόρτα και είπε:

-“Σουσάμι άνοιξε”..

Ο Αλή Μπαμπά λέει: Σουσάμι άνοιξεΟ Αλή Μπαμπά λέει: Σουσάμι άνοιξε

Kαι η πόρτα άνοιξε μπροστά του.

Ο Αλή Μπαμπά, περίμενε να δει ένα σκοτεινό μέρος, αλλά προς έκπληξη του αντίκρισε μια σπηλιά μεγάλη και φωτεινή που έκρυβε θησαυρούς. Ασήμι, χρυσάφι, νομίσματα και πολλά πλούτη.

Μπήκε και η πόρτα έκλεισε πίσω του. Χωρίς να χάσει χρόνο, γέμισε τόσους σάκους όσο τα γαϊδούρια του, που τον περίμεναν έξω, μπορούσαν να σηκώσουν.

Η σπηλιά ήταν γεμάτη θησαυρούςΗ σπηλιά ήταν γεμάτη θησαυρούς

Αφού βγήκε από την σπηλιά, φώναξε:

-“Κλείσε σουσάμι”.

Η πόρτα έκλεισε. Εκείνος, φόρτωσε τα γαϊδούρια του με τους σάκους και πήρε τον δρόμο για το σπίτι.

Οδήγησε τα γαϊδούρια του στην αυλή, έκλεισε τις πόρτες και τα παράθυρα, πήγε τους σάκους στη γυναίκα του και τους άδειασε μπροστά της. Την παρακάλεσε να το κρατήσει μυστικό και της είπε πως θα έθαβε το χρυσό.

“Άφησε με να τα μετρήσω πρώτα”, είπε η γυναίκα του. "Θα δανειστώ μια ζυγαριά από κάπου, ενώ εσύ θα σκάβεις την τρύπα."

Έτσι και έγινε. Έτρεξε αμέσως στη γυναίκα του Κασίμ και δανείστηκε μια ζυγαριά.

Η γυναίκα του Κασίμ, γνωρίζοντας την φτώχεια του Αλή Μπαμπά, είχε την περιέργεια να μάθει τι ακριβώς ήθελε να ζυγίσει και έτσι έβαλε λίγο κερί κάτω από την ζυγαριά.

Η γυναίκα του Αλή Μπαμπά, πήγε στο σπίτι και ζύγισαν το χρυσό.

Ο Αλή Μπαμπά και η γυναίκα του ζυγίζουν το χρυσάφι με τη ζυγαριάΟ Αλή Μπαμπά και η γυναίκα του ζυγίζουν το χρυσάφι με τη ζυγαριά

Έπειτα, επέστρεψε τη ζυγαριά χωρίς όμως να παρατηρήσει ότι ένα κομμάτι χρυσού κόλλησε πάνω της.

Η γυναίκα του Κασίμ, μόλις είδε το χρυσό κολλημένο στη ζυγαριά έμεινε άφωνη. Όταν ο άντρας της γύρισε σπίτι του είπε:

-“Κασίμ ο αδερφός σου είναι πλουσιότερος από σένα”.

Εκείνος, την παρακάλεσε να του εξηγήσει όλη αυτή την περίεργη ιστορία, Αφού τα έμαθε όλα, δεν μπόρεσε να ησυχάσει. Ζήλεψε τόσο πολύ τον αδερφό του.

Πολύ νωρίς το επόμενο πρωί, πήγε στο σπίτι του Αλή.

-“Αλή Μπαμπά, προσποιείσαι ότι είσαι φτωχός αλλά μετράς κρυφά χρυσάφι”, του είπε δείχνοντας του το κομμάτι.

O Αλή Μπαμπά κατάλαβε πως ο αδερφός του γνώριζε τα πάντα και έτσι αναγκάστηκε να τα παραδεχθεί όλα και να του δώσει ένα μερίδιο από τον θησαυρό.

Εκείνος, από απληστία ήθελε όλο τον θησαυρό για τον εαυτό του και έτσι ανάγκασε τον Αλή Μπαμπά να του πει που βρισκόταν η σπηλιά.

Ο Αλή Μπαμπά, του είπε αμέσως για την σπηλιά και για τις λέξεις που έπρεπε να πει για να ανοίξει η πόρτα.

Το επόμενο πρωί ο Κασίμ, πήρε τον δρόμο για την σπηλιά μαζί με δέκα μουλάρια. Όταν βρήκε την πόρτα στο βράχο φώναξε

-“Σουσάμι άνοιξε”.

H πόρτα άνοιξε και έκλεισε πίσω του.

Έκπληκτος με τον θησαυρό, γέμισε τους σάκους του με όσα περισσότερα μπορούσε. Μόλις έφτασε στην πόρτα, για κακή του τύχη ξέχασε την λέξη που έπρεπε να πει για να ανοίξει η πόρτα.

-“Κριθάρι άνοιξε”, είπε διστακτικά. Η πόρτα παρέμεινε κλειστή. Δοκίμασε να πει και άλλες λέξεις αλλά τίποτα. Δεν μπορούσε να θυμηθεί την σωστή λέξη. Ήταν τόσο φοβισμένος.

Το απόγευμα, όταν οι κλέφτες επέστρεψαν στην σπηλιά τους και είδαν τα μουλάρια του Κασίμ, κατάλαβαν πως κάποιος είχε μπει μέσα. Πήραν τα σπαθιά τους και μπήκαν στην σπηλιά.

-“Άνοιξε σουσάμι”, είπε ο αρχηγός τους.

Η πόρτα άνοιξε.

Ο Κασίμ, που είχε ακούσει τα βήματα των αλόγων, αποφάσισε να επιτεθεί στους ληστές.

Μάταιος κόπος. Οι ληστές με τα σπαθιά τους, τον σκότωσαν.

Οι κλέφτες βρήκαν τον Κασίμ μέσα στην σπηλιά και τον σκότωσανΟι κλέφτες βρήκαν τον Κασίμ μέσα στην σπηλιά και τον σκότωσαν

Οι ληστές είδαν όλους τους σάκους που ετοιμαζόταν να πάρει ο Κασίμ και δεν μπορούσαν να το πιστέψουν. Αποφάσισαν να αφήσουν τον πεθαμένο Κασίμ μέσα στην σπηλιά, για να τρομάξουν όποιον τολμούσε να κλέψει, και έπειτα έφυγαν για να κλέψουν κι άλλους θησαυρούς.

Καθώς το βράδυ πλησίαζε, η γυναίκα του Κασίμ είχε ανησυχήσει πολύ που δεν είχε εμφανιστεί.

Έτρεξε στο σπίτι του Αλή Μπαμπά. Εκείνος, προσπάθησε να την καθησυχάσει και έπειτα πήγε στο δάσος, για να ψάξει τον αδερφό του.

Μόλις μπήκε στην σπηλιά, είδε τον αδερφό του σκοτωμένο. Γεμάτος θλίψη και τρόμο, έβαλε το σώμα του σε ένα από τα γαϊδούρια του, φόρτωσε τα άλλα δυο με σάκους από χρυσό και επέστρεψε στο σπίτι. Τα δυο γαϊδούρια με τον χρυσό τα άφησε στην αυλή του, και το άλλο, που ήταν φορτωμένο με το σώμα του αδερφού του, το πήγε στο σπίτι του Κασίμ.

Η υπηρέτρια του Κασίμ, η Μοργκιάνα άνοιξε την πόρτα.

- Αυτό είναι το σώμα του αφεντικού σου, τον οποίο πρέπει να θάψουμε σαν να έχει πεθάνει στο κρεβάτι του. Πες στην κυρία σου πως ήρθα, της είπε ο Αλή Μπαμπά.

Η γυναίκα του Κασίμ, όταν έμαθε τη μοίρα του άντρα της, ξέσπασε σε κραυγές και δάκρυα. Ο Αλή Μπαμπά, προσφέρθηκε να την πάρει στο σπίτι και να ζήσει μαζί τους μόνο όμως αν υποσχόταν πως θα άφηνε όλη την περιουσία της στην Μοργκιάνα.

Εκείνη δέχτηκε. Η Μοργκιάνα στο μεταξύ, βρήκε ένα φαρμακείο και αγόρασε κάποια φάρμακα.

“Ο καημένος ο αφέντης”, είπε στον φαρμακοποιό για δικαιολογία, “δεν μπορεί ούτε να φάει, ούτε να μιλήσει και κανείς δεν ξέρει τι έχει”.

Γύρισε στο σπίτι με τα φάρμακα και την επόμενη μέρα ξαναπήγε στον φαρμακοποιό, ζητώντας να της δώσει ένα φάρμακο πολύ ισχυρό που το δίνουν μόνο στους ετοιμοθάνατους.

Έτσι το βράδυ, κανείς δεν παραξενεύτηκε όταν άκουσε τις κραυγές της γυναίκας του Κασίμ και της Μοργκιάνα. Όλοι νόμιζαν πως ο Κασίμ είχε πεθάνει στο σπίτι του.

Την επόμενη μέρα, η Μοργκιάνα πήγε σε ένα παλιό τσαγκάρη κοντά στην άκρη της πόλης. Του έβαλε ένα κομμάτι χρυσό στο χέρι για να τον δωροδοκήσει και έπειτα τον παρακάλεσε να την ακολουθήσει κρατώντας βελόνα και κλωστή.

H Μοργκιάνα πληρώνει τον τσαγκάρη.

Του έδεσε στα μάτια ένα μαντήλι για να μην βλέπει, και τον πήγε στο δωμάτιο όπου ο Κασίμ ήταν ξαπλωμένος. Του έβγαλε το μαντήλι και τον παρακάλεσε να ράψει τις πληγές. Μετά, του έκλεισε ξανά τα μάτια με το μαντήλι και τον οδήγησε στο σπίτι του. Έπειτα, έθαψαν τον Κασίμ.

Την επόμενη μέρα, η Μοργκιάνα και η γυναίκα του Κασίμ, πήγαν να ζήσουν με τον τον Αλή Μπαμπά, ο οποίος έδωσε το κατάστημα του Κασίμ στον μεγαλύτερο γιο του.

Οι σαράντα κλέφτες, όταν επέστρεψαν την σπηλιά, έμειναν έκπληκτοι βλέποντας πως το σώμα του Κασίμ έλειπε, όπως επίσης και μεγάλος μέρος από το θησαυρό τους.

-“Θα μας ανακαλύψουν σίγουρα”, είπε ο αρχηγός τους “θα καταστραφούμε, θα αν δεν μάθουμε ποιος είναι αυτός που ξέρει το μυστικό μας. Πρέπει να τον βρούμε”.

Έπειτα, διέταξε τους κλέφτες:

- Ένας από εσάς, ο πιο γενναίος, θα πρέπει να πάει μεταμφιεσμένος στην πόλη και να μάθει πληροφορίες. Αν αποτύχει όμως, πρέπει να θυσιαστεί και να πεθάνει, για να μην μας προδώσει.

Το πρωί, ένας από τους κλέφτες μεταμφιέστηκε και πήγε στην πόλη και ρωτούσε.

Ένας από τους Σαράντα Κλέφτες ρωτάει για να μάθει που είναι το σπίτι του Αλή Μπαμπά.

Τυχαία έπεσε πάνω στον στάβλο του Μπαμπά Μουσταφά, του τσαγκάρη. Ο κλέφτης αφού τον καλημέρισε, ρώτησε:

-Καλέ μου άνθρωπε, Πως μπορείς να βλέπεις και να ράβεις στην ηλικία σου;

“Έχω πολύ καλά μάτια. Δεν θα με πιστέψεις, αλλά χτες έραψα ένα νεκρό, σε ένα μέρος με λιγότερο φως από ό,τι έχω εδώ”.

Ο ληστής κατάλαβε αμέσως και χάρηκε για την καλή του τύχη. Αφού έδωσε ένα κομμάτι χρυσό στον τσαγκάρη, για να μην μιλήσει σε άλλον, του ζήτησε να του πει που ήταν αυτό το σπίτι, στο οποίο έραψε το σώμα του νεκρού.

Ο Μουσταφά στην αρχή αρνήθηκε, λέγοντας του πως είχε δεμένα μάτια, αλλά όταν ο κλέφτης του έδωσε ένα ακόμη κομμάτι χρυσού, το ξανασκέφτηκε και θυμήθηκε τις στροφές του δρόμου.

Τον οδήγησε ακριβώς μπροστά από το σπίτι του Κασίμ. Εκεί ο κλέφτης έκανε στην πόρτα ένα σημάδι με μια κιμωλία.

Ο Κλέφτης σημαδεύει το σπίτι του Αλή Μπαμπά με κιμωλία.

Χαρούμενος όπως ήταν, αποχαιρέτησε τον Μπαμπά Μουσταφά και επέστρεψε στο δάσος.

Η Μοργκιάνα, βγαίνοντας έξω, είδε το σημάδι που είχε κάνει ο κλέφτης και αμέσως κατάλαβε ότι κάτι περίεργο συνέβαινε. Έτσι, πήρε και εκείνη μια κιμωλία και άρχισε να σημειώνει τις πόρτες όλων των γειτονικών σπιτιών, χωρίς να πει τίποτα στον Αλή μπαμπά και την γυναίκα του.

Ο κλέφτης, εν τω μεταξύ, γύρισε και είπε στους φίλους του την ανακάλυψή του. Ο αρχηγός τον ευχαρίστησε και του ζήτησε να του δείξει το σπίτι που είχε σημειώσει. Όμως, όταν πήγε εκεί, είδε πως και όλα τα σπίτια τριγύρω ήταν σημειωμένα. Ο αρχηγός ήταν τόσο μπερδεμένος που δεν ήξερε τι να κάνει. Έτσι επέστρεψε αμέσως στην σπηλιά και σκότωσε τον κλέφτη για να τον τιμωρήσει για την αποτυχία του.

Το ίδιο συνέβη και με έναν άλλο ληστή που προσπάθησε να κάνει το ίδιο. Η Μοργκιάνα όμως ήταν πάλι εκεί για να τους προλάβει.

Στο τέλος, ο αρχηγός που ήταν πιο σοφός από τους άλλους αποφάσισε να πάει μόνος του. Αυτή την φορά, δεν σημείωσε το σπίτι, αλλά το κοίταξε τόσο προσεκτικά που ήταν αδύνατο να το ξεχάσει.

Όταν επέστρεψε στη σπηλιά, διέταξε τους άντρες του να πάνε στα γειτονικά χωριά και να αγοράσουν δεκαεννέα μουλάρια, και τριάντα οκτώ βαρέλια. Ζήτησε να είναι όλα άδεια, εκτός από ένα, που θα το γέμιζε λάδι. Ο αρχηγός, έκρυψε τους κλέφτες μέσα στα βαρέλια, φόρτωσε τα μουλάρια με δύο βαρέλια στο καθένα και κατευθύνθηκαν προς την πόλη.

Έφτασαν το σούρουπο στο σπίτι του Αλή Μπαμπά. Τον είδαν να κάθεται έξω.

- "Έχω φέρει λίγο λάδι για να πουλήσω στην αυριανή αγορά, αλλά τώρα είναι τόσο αργά που δεν ξέρω πού να περάσω τη νύχτα. Μήπως μπορείς να με φιλοξενήσεις” τον ρώτησε ο αρχηγός των ληστών.

Ο Αλή Μπαμπά, αν και είχε δει τον αρχηγό στο δάσος, δεν τον αναγνώρισε γιατί είχε μεταμφιεστεί.

Τον καλωσόρισε και ζήτησε από την Μοργκιάνα να ετοιμάσει ένα κρεβάτι και δείπνο για τον επισκέπτη του. Την ώρα του δείπνου, ο αρχηγός των ληστών, πήγε στην αυλή με την πρόφαση να προσέχει τα μουλάρια του.

Πήγε στους κλέφτες και τους είπε το σχέδιο του.

- “Μόλις πετάξω λίγες πέτρες από το παράθυρο, κόψτε τα βαρέλια με τα μαχαίρια σας και βγείτε”.

Έπειτα, επέστρεψε στο σπίτι και η Μοργκιάνα τον οδήγησε στο δωμάτιο του.

Στη συνέχεια, είπε στον Αμπντάλα, τον βοηθό της, να βάλει μια κατσαρόλα να ζεσταθεί για να φτιάξει λίγη σούπα για τον αφέντη της, ο οποίος είχε κοιμηθεί. Εν τω μεταξύ, η λάμπα της έσβηνε και δεν είχε λάδι στο σπίτι.

“Μην ανησυχείς”, είπε ο Αμπντάλα. "Πήγαινε στην αυλή και πάρε λίγο από αυτά τα βαρέλια."

Η Μοργκιάνα τον ευχαρίστησε για τη συμβουλή του, πήρε το δοχείο λαδιού και πήγε στην αυλή.

Όταν πλησίασε το πρώτο βαρέλι, άκουσε μια φωνή από μέσα να λέει:

- Ήρθε η ώρα;

Εκείνη κατάλαβε αμέσως τι γίνεται και θέλοντας να προστατέψει τον αφέντη της, προσπάθησε να συγκρατήσει τον τρόμο της. Έτσι, σκέφτηκε ένα σχέδιο και απάντησε:

- “Όχι ακόμα, αλλά σύντομα”.

Πήγε σε όλα τα βαρέλια, δίνοντας την ίδια απάντηση, μέχρι που έφτασε σε εκείνο με το λάδι. Κατάλαβε τότε το σχέδιο των ληστών.

Πήρε το λάδι που χρειαζόταν, επέστρεψε στην κουζίνα και αφού άναψε τη λάμπα της, πήγε ξανά στο δοχείο λαδιού και γέμισε μια κανάτα. Έπειτα, το έβρασε με νερό. Η Μοργκιάνα, πήγε και έχυσε αρκετό καυτό υγρό σε κάθε βαρέλι για να πνίξει και να σκοτώσει έναν έναν τους ληστές.

H Μοργκιάνα ρίχνει το βρασμένο λάδιο στους ληστές που κρύβονται στα βαρέλια.

Όταν τελείωσε, επέστρεψε στην κουζίνα, έσβησε τη λάμπα και περίμενε να δει τι θα συνέβαινε.

Σε λίγη ώρα, ο αρχηγός των ληστών ξύπνησε και άνοιξε το παράθυρο. Καθώς όλοι φαινόταν ήσυχοι, πέταξε μερικά μικρά βότσαλα προς τα βαρέλια. Κανένας από τους άντρες του όμως δεν φάνηκε να αντιδρά. Αμέσως βγήκε στην αυλή. Πήγε στο πρώτο βαρέλι και ρώτησε:

-"Kοιμάσαι;"

Μύρισε το καυτό βρασμένο λάδι και αμέσως κατάλαβε ότι είχε ανακαλυφθεί η συνωμοσία του.

Μόλις είδε και το τελευταίο βαρέλι λαδιού που ήταν άδειο, κατάλαβε πως έχασε και τους ληστές του.

Φοβισμένος όπως ήταν, το έσκασε.

Η Μοργκιάνα τα άκουσε και τα είδε όλα. Ήταν τόσο χαρούμενη με αυτό που κατάφερε. Έπειτα πήγε για ύπνο.

Το πρωί, ο Αλή Μπαμπά, βλέποντας τα βαρέλια με το λάδι να είναι ακόμα εκεί, ρώτησε τι είχε συμβεί με τον έμπορο. Η Μοργκιάνα, τον παρακάλεσε να κοιτάξει στο πρώτο βαρέλι και να δει αν υπήρχε λάδι. Βλέποντας έναν άνδρα, έκανε πίσω από τον φόβο του.

-“Μην φοβάσαι”, είπε η Μοργκιάνα. “Ο άντρας δεν μπορεί να σε πειράξει, είναι πεθαμένος”.

Ο Αλή Μπαμπά, όταν ηρέμησε, θέλησε να μάθει όλη την αλήθεια.

Η Μοργκιάνα του εξήγησε την ιστορία.

Ο Αλή Μπαμπά, έδωσε αμέσως στη Μοργκιάνα την ελευθερία της, λέγοντας ότι της χρωστάει τη ζωή του. Έπειτα, έθαψαν τους κλέφτες στον κήπο του και πούλησαν τα μουλάρια.

Ο αρχηγός των ληστών, επέστρεψε μόνος του στην σπηλιά. Ένιωθε τόσο μόνος και τρομαγμένος χωρίς τους συντρόφους του. Αποφάσισε έτσι, να πάρει εκδίκηση σκοτώνοντας τον Αλή Μπαμπά.

Μεταμφιέστηκε ξανά και πήγε στην πόλη, όπου έμεινε σε ένα πανδοχείο. Κατά τη διάρκεια πολλών ταξιδιών στο δάσος, μετέφερε πλούσια πράγματα και δημιούργησε ένα κατάστημα απέναντι από αυτό του γιου του Αλή Μπαμπά. Έδωσε στον εαυτό του το όνομα Κόγια Χασάν. Σύντομα έπιασε φιλίες με τον γιο του Αλή Μπαμπά αλλά και με τον ίδιο, ενώ τον υποστήριζε συνεχώς σε διάφορα θέματα.

Ο Αλή Μπαμπά, θέλοντας να επιστρέψει την καλοσύνη που έδειχνε σε αυτόν και στον γιο του, τον κάλεσε στο σπίτι του για δείπνο.

Ο αρχηγός, που παρίστανε τον έμπορο, αρνήθηκε. Όταν ο Αλή Μπαμπά ρώτησε τον λόγο εκείνος του είπε:

- “Kύριε, δεν μπορώ να φάω τίποτα που να περιέχει αλάτι.".

-"Αν αυτό είναι όλο", είπε ο Αλή Μπαμπά, "επιτρέψτε μου να σας πω ότι θα φροντίσω όλα μας τα φαγητά να μην έχουν αλάτι.

Έτσι και έγινε. Ο Αλή Μπαμπά, έδωσε την παραγγελία στην Μοργκιάνα για το δείπνο.

Εκείνη, έκπληκτη τον ρώτησε:

-"Ποιος είναι αυτός ο άντρας, που δεν τρώει αλάτι με το κρέας του;”.

-“Είναι καλός άνθρωπος, αποκρίθηκε εκείνος. Γι’ αυτό κάνε ότι σου λέω” .

Εκείνη, βοήθησε τον Αμπντάλα να κουβαλήσει τα πιάτα. Ξαφνικά, συνειδητοποίησε πως ο Κόγια Χασάν ήταν ο αρχηγός των ληστών και σαν να μην έφτανε αυτό, είχε και ένα στιλέτο κάτω από τα ρούχα του.

“Θα εμποδίσω τα σχέδια του” είπε αμέσως.

Ενώ ο Αμπντάλα σέρβιρε το δείπνο, εκείνη κατάστρωσε ένα τολμηρό σχέδιο.

Όταν σερβιρίστηκε το επιδόρπιο, ο Κόγια Χασάν ήταν μόνος με τον Αλή Μπαμπά και τον γιο του. Εκείνος, είχε σκεφτεί να τους παραστήσει τον μεθυσμένο και στην συνέχεια να τους σκοτώσει.

Η Μοργκιάνα, εν τω μεταξύ, φόρεσε κάτι στα μαλλιά της, που την έκανε να μοιάζει με χορεύτρια, έσφιξε μια ζώνη γύρω από τη μέση της, από την οποία κρέμασε ένα ασημένιο στιλέτο και είπε στον Αμπντάλα:

-“Πάρε το ντέφι σου και πάμε να αποσπάσουμε την προσοχή του αφέντη και του επισκέπτη του”.

Έτσι και έγινε. Όταν έφτασαν μπροστά τους ο Αλή Μπαμπά τους είπε:

-“ Έλα, Μοργκιάνα, δείξτε στον Κόγια Χασάν τι μπορείτε να κάνετε”. Και, στρέφοντας προς τον Κόγια Χασάν, είπε, “είναι η υπηρέτρια μου”,

Ο Κόγια Χασάν δεν ήταν καθόλου ευχαριστημένος, γιατί έβλεπε ότι δεν μπορούσε να σκοτώσει τον Αλή Μπαμπά προς το παρόν. Παρ’ όλα αυτά, προσποιούταν και περίμενε να δει με μεγάλη ανυπομονησία την Μοργκιάνα και τον Αμπντάλα.

Η Μοργκιάνα, αφού χόρεψε αρκετά, τράβηξε το στιλέτο από την μέση της και έκανε διάφορες κινήσεις με αυτό, σαν να ήταν μέρος του χορού.

Μετά, πήρε το ντέφι από τα χέρια του Αμπντάλα και κρατώντας το στιλέτο από το άλλο χέρι, το πρόσφερε προς το μέρος του Αλή Μπαμπά.

Ο Αλή Μπαμπά και ο γιος του, έβαλαν από ένα κομμάτι χρυσό μέσα σε αυτό.

Ο Κόγια Χασάν, βλέποντας ότι η Μοργκιάνα κατευθύνεται προς το μέρος του, έβγαλε το πορτοφόλι του για να βάλει και αυτός κάτι μέσα στο ντέφι.

Τότε, η Μοργκιάνα τον έπιασε απροετοίμαστο και τον τραυμάτισε με το μαχαίρι.

- “Άτυχο κορίτσι”, φώναξαν ο Αλή Μπαμπά και ο γιος του, “μας κατέστρεψες”.

- “Το έκανα για να σε προστατέψω αφέντη και όχι για να σε καταστρέψω”, απάντησε η Μοργκιάνα. “Δες εδώ”, είπε ανοίγοντας τα ρούχα του αρχηγού και δείχνοντας το στιλέτο. "Δείτε με ποιον διασκεδάζετε. Κοιτάξτε τον! Είναι και ο ψεύτης έμπορος λαδιού και ο αρχηγός των σαράντα κλεφτών".

Ο Αλή Μπαμπά ήταν ευγνώμων. Η Μοργκιάνα του έσωσε και πάλι τη ζωή.

Γι’ αυτό θέλησε να την παντρέψει με τον γιο του. Έτσι και έγινε. Ο γάμος ήταν γεγονός και γιορτάστηκε με μεγαλοπρέπεια.

Αφού πέρασε αρκετός καιρός, ο Αλή Μπαμπά, πήγε στην σπηλιά. Όταν έφτασε εκεί, είπε την γνωστή λέξη:

-“Σουσάμι άνοιξε”.

Όταν μπήκε μέσα κατάλαβε πως δεν είχε μπει κανείς από τότε. Έφερε όσο πιο πολύ χρυσό μπορούσε και επέστρεψε στην πόλη. Είπε στον γιο του το μυστικό της σπηλιάς, και ο γιος του το είπε με την σειρά του στα δικά του παιδιά και τα παιδιά του στα εγγόνια του. Έτσι όλοι, ήταν πλούσιοι μέχρι το τέλος της ζωής τους.




Μια φορά κι έναν καιρό, στα πολύ παλιά χρόνια, ένας ποιητής κιθαρωδός από τη Λέσβο, ο Αρίων, που δούλευε στην αυλή του βασιλιά της Κορίνθου, έμαθε ότι στη Σικελία θα γινόταν μεγάλος αγώνας μουσικός.

 Έφυγε αμέσως κι έφτασε στο νησί λίγες μέρες πριν από τον αγώνα. Απ’ όλα τα μέρη τα ελληνικά είχαν μαζευτεί εκεί ποιητές και μουσικοί, φημισμένοι και άγνωστοι, νέοι και γέροι, άλλοι με λύρες, άλλοι με φλογέρες, όλοι μάστοροι στην τέχνη τους. Ο Αρίων όμως τους νίκησε όλους.  Με το τραγούδι του μάγεψε όσους τον άκουσαν, ακόμα και τους πιο πεισματικούς αντιπάλους του.  Τους τραγούδησε για άνοιξη και αγάπη, για ηρωισμό και ενθουσιασμό, τους έκαμε για μια στιγμή να νιώσουν όλα τα όνειρα, όλη τη νοσταλγία της καρδιάς του, τους έριξε στα γόνατα εμπρός του, συνεπαρμένους από την ανώτερή του ψυχή. Του έδωσαν το χρυσό στεφάνι της νίκης και του χάρισαν πλούτη, και, όταν θέλησε να φύγει, του αρμάτωσαν καράβι δικό του και με δάκρυα στα μάτια τού ευχήθηκαν ευτυχία και δόξα και χαρά. Με τα έπαθλά του αγκαλιά, ο Αρίων ξεκίνησε το ταξίδι τής επιστροφής με το κορινθιακό πλοίο.

 Συγκινημένος στεκόταν ο Αρίων στην ψηλή την πρύμη και έβλεπε την κιτρινόχρυση γη να χάνεται στον ορίζοντα. Και όταν δε φαινόταν πια τίποτα, μόνο η θάλασσα που άστραφτε στον ήλιο, στέναξε και γύρισε να κατέβει από την πρύμη. Εμπρός του όμως είδε τους ναύτες όλους μαζεμένους, με τα χέρια σταυρωμένα, που τον κοίταζαν με μάτια σκληρά, γεμάτα έχθρα. Eίχαν αποφασίσει να τον ληστέψουν και να τον πετάξουν στη θάλασσα.

  Ο Αρίων σταμάτησε.

- Τι θέλετε;

- Πολλά πράματα θέλουμε εμείς! φώναξε ένας. Και πρώτα-πρώτα, θέλουμε να σε ρίξουμε στη θάλασσα.

- Τι σας έκαμα; ρώτησε πάλι ο Αρίων. Αν ζητάτε χρήματα, να, εκεί στα πόδια σας είναι τα δώρα που μου χάρισαν οι πατριώτες σας. Εκεί έχει στολίδια, χρυσάφια και πλούσια ρούχα, δικά σας είναι, τι τα θέλω εγώ; Τη ζωή μου όμως, αν μου την πάρετε, τι όφελος θα είναι για σας;

- Πες καλύτερα τι θα μας ωφελήσει αν σου την αφήσουμε! φώναξε άγρια ένας άλλος. Ζωντανός μπορείς να μας μαρτυρήσεις στο πρώτο λιμάνι που θ’ αράξουμε, και να μας στείλεις στην κρεμάλα. Πεθαμένος όμως στα βάθη της θάλασσας, τι κακό μπορείς να μας κάμεις;

- Βέβαια! φώναξαν και οι άλλοι. Αν τον φάνε τα ψάρια, αν τον πνίξουν τα κύματα, αν τον θάψουν τα φύκια, ποιος θα το μάθει ποτέ; Πήδα μονάχος σου, τραγουδιστή, μη σε ρίξουμε με τα χέρια μας στο νερό!

Ο Αρίων τούς κοίταζε μαζεμένους εμπρός του, που φώναζαν και φοβέριζαν, ενωμένοι όλοι στο φθόνο τους για κείνον που τον αισθάνονταν ανώτερό τους, και τον έπιασε αηδία.

Εμπρός του απλωνόταν η θάλασσα ήσυχη, απέραντη, με ομορφιά αιώνια. Τότε ξέχασε την ανθρώπινη προστυχιά, η πίκρα έφυγε από την καρδιά του... ένα μόνο ήξερε, ότι θα πέθαινε, ότι θα χανόταν, ότι ήταν η τελευταία φορά που έβλεπε τη φύση, η τελευταία φορά που η ομορφιά της θα ξυπνούσε μέσα του αντίλαλο.

Γι’ αυτό και το τραγούδι του ήταν το τελειότερο που είπε ποτέ. Μόνος με τη φύση, που αγάπησε και τραγούδησε, έλεγε για τελευταία φορά τον πόθο του, τη χαρά του που μπορούσε ακόμα να της τον πει, τον πόνο του που θα έφευγε και δε θα την ξανάβλεπε πια ποτέ.

Τραγουδούσε, και η φωνή του ήταν πότε σιγανή και χαδιάρικη, πότε δυνατή και φώναζε την αγάπη του, ώσπου ο αέρας γέμισε μελωδία, απ’ όλα τα μέρη αντηχούσε το τραγούδι του, τα ξύλα του καραβιού άρχισαν να τρέμουν, η θάλασσα να ταράζεται. Τότε μ’ ένα μεγάλο πήδο ρίχτηκε ο Αρίων στο θάνατο, με τα μάτια ορθάνοιχτα, με το τραγούδι στα χείλη.

Και τα κύματα έκλεισαν απάνω του.

Μα το τραγούδι του ακόμα ηχούσε στον αέρα, λες και αμέτρητες φωνές το είχαν πάρει και το συνέχιζαν θρηνώντας το χαμό του... Και οι ναύτες τρομαγμένοι ρίχτηκαν στα κουπιά και βιαστικά έφυγαν από το στοιχειωμένο εκείνο μέρος.

Όταν ο Αρίων βυθίστηκε στο βαθυγάλαζο νερό ολόγυρά του, σε μια στιγμή είδε απάνω από το κεφάλι του φούσκες πράσινες να φεύγουν, σα να βιάζονταν να βγουν στον αέρα, και μια σκέψη πέρασε από το νου του: αχ, να μπορούσε κι εκείνος μια φορά ακόμα να δει τον ήλιο, τον ουρανό!...

Μ’ όλη του τη δύναμη κλώτσησε το νερό, κι άξαφνα αισθάνθηκε κάποιο σώμα που τον έσπρωχνε, τον ανέβαζε στον αφρό! Ζαλισμένος κοίταξε γύρω του. Η θάλασσα είχε γεμίσει δελφίνια, που είχαν μαγευτεί από τη μουσική του, κι ο ίδιος καθόταν σε μια πλάτη δελφινιού, μαύρη και γυαλιστερή. Ήταν πάνω σ’ ένα δελφίνι μεγαλύτερο απ’ όλα τ’ άλλα! Σε λίγη ώρα, το δελφίνι έφτασε στο ακρωτήριο Ταίναρο και απ'εκεί ο ποιητής βγήκε στη στεριά και επέστρεψε με τα πόδια στην Κόρινθο. Εκεί, τα είπε όλα στο βασιλιά της πόλης. Μα αυτός δεν τον πίστεψε, μέχρι που οι φθονεροί ναύτες επέστρεψαν κι αυτοί με το καράβι τους και και του είπαν ότι ο ποιητής έμεινε τάχα στη Σικελία. Τότε ο βασιλιάς κατάλαβε ότι ο Αρίων δεν του έλεγε ψέματα και διέταξε αμέσως να θανατωθούν οι ναύτες. Έτσι ο ποιητής συνέχισε να γράφει διθυράμβους και να κιθαρωδεί με χάρη.

Αλλά νόμιζε ο φτωχός, ότι τα βάσανά του είχαν τελειώσει. Αλλά ένα πρωί τον παίρνουν κάτι τύποι με περίεργες ενδυμασίες και κομμώσεις και τον στήνουν πάνω στο σανίδι, όπου ένα σωρό άσχετοι φωνάζουν το όνομά του κάθε λίγο και λιγάκι. Πραγματικά δεν καταλάβαινε ο ταπεινός κιθαρωδός τι συμβαίνει. Δεν μπορούσε να συγχρονιστεί μ' αυτό που έβλεπε. Ο Αρίων το μόνο που ήθελε ήταν να σκαρώνει ύμνους στον Απόλλωνα και να τον ευχαριστεί για την τέχνη που του χάρισε... Τώρα δεν καταλάβαινε... και δυστυχώς ούτε ο Απόλλωνας καταλάβαινε...



Μ

Μια φορά και έναν καιρό, ζούσε ένας βασιλιάς που είχε πολλές όμορφες κόρες. Η μικρότερη όμως ήταν τόσο όμορφη, που ακόμη και ο ήλιος αναρωτιόταν κάθε φορά που της φώτιζε το πρόσωπο.

Κοντά στο παλάτι του βασιλιά ήταν ένα μεγάλο δάσος όπου υπήρχε ένα πηγάδι. Όποτε είχε πολύ ζέστη η μικρή βασιλοπούλα συνήθιζε να κάθεται δίπλα στο πηγάδι για να δροσιστεί. Συνήθιζε να παίζει με μία χρυσή σφαίρα την οποία πετούσε στον αέρα και την έπιανε. Από όλα της τα παιχνίδια αυτή τη σφαίρα την αγαπούσε πιο πολύ. Κάποια μέρα η σφαίρα της, της έφυγε από τα χέρια και αφού αναπήδησε στο έδαφος έπεσε μέσα στο πηγάδι. Η βασιλοπούλα έβλεπε την σφαίρα να πέφτει στο νερό, αλλά το πηγάδι ήταν τόσο βαθύ που δεν φαινόταν ο πάτος του. Τότε το κορίτσι άρχισε να κλαίει απαρηγόρητα, και όσο περνούσε η ώρα έκλαιγε ολοένα και πιο δυνατά. Καθώς έκλαιγε, της φώναξε κάποιος: «Τι έχεις βασιλοπούλα, κλαις τόσο πολύ που θα σε λυπόταν ακόμη και μία πέτρα!» Η βασιλοπούλα κοίταξε γύρω της για να δει ποιος μίλησε. Τότε είδε έναν βάτραχο ο οποίος είχε βγάλει το γλοιώδη κεφάλι του από το νερό.

«Ά, εσύ είσαι νεροανακατωσάρη;» του λέει η βασιλοπούλα «κλαίω για την χρυσή μου σφαίρα που έπεσε στο πηγάδι.»

«Ησύχασε και μη κλαις και εγώ μπορώ να σου βρω τη λύση» απάντησε ο βάτραχος «αλλά πες μου τι θα μου δώσεις αν σου φέρω το παιχνίδι σου;»

«Ότι σου αρέσει και αγαπάς βατραχάκο μου» απάντησε η κοπέλα «τα ρούχα μου, τα χρυσαφικά και τα διαμαντικά μου, ακόμη και την χρυσή κορώνα που φοράω.»

«Τα ρούχα σου, τα χρυσαφικά και η κορώνα σου δεν με ενδιαφέρουν, αλλά αν θέλεις να με αγαπάς και να είμαι ο φίλος στα παιχνίδια σου, να με αφήνεις να κάθομαι δίπλα σου στο τραπεζάκι σου, να τρώω από το πιατάκι σου, να πίνω από το ποτηράκι σου και να κοιμάμαι δίπλα σου στο κρεβατάκι σου: αν μου τα υποσχεθείς αυτά θα κατεβώ στο πηγάδι και θα σου ξαναφέρω την χρυσή σου σφαίρα».

«Α καλά», απάντησε η κοπέλα «σου υπόσχομαι ό,τι θέλεις αρκεί να μου φέρεις τη χρυσή μου σφαίρα.» Ωστόσο από μέσα της σκεφτόταν ότι η θέση του  βάτραχου είναι με τους όμοιούς του μέσα στο νερό και δεν θα μπορούσε να είναι φίλος κανενός ανθρώπου.

Μόλις ο βάτραχος άκουσε ότι η βασιλοπούλα συμφωνεί βούτηξε στο νερό. Αφού εξαφανίστηκε για λίγο εμφανίστηκε πάλι στην επιφάνεια του νερού έχοντας την σφαίρα στο στόμα. Μετά πέταξε την σφαίρα στο γρασίδι. Η βασιλοπούλα χάρηκε πολύ μόλις είδε το παιχνίδι της, το πήρε στα χέρια και έφυγε τρέχοντας. «Περίμενε, περίμενε να με πάρεις μαζί σου δεν μπορώ να τρέχω τόσο γρήγορα σαν εσένα» φώναξε ο βάτραχος. Ωστόσο όσο και να φώναζε ο βάτραχος, η βασιλοπούλα δεν έδινε σημασία και επέστρεψε τρέχοντας στο παλάτι και σύντομα είχε ξεχάσει τον βάτραχο.

Την επόμενη μέρα η βασιλοπούλα καθόταν για φαγητό στο τραπέζι με τον βασιλιά και τους υπόλοιπους αυλικούς. Τότε κάτι άρχισε να ανεβαίνει την μαρμάρινη σκάλα: «πλιτς-πλατς, πλιτς-πλατς». Τελικά όταν έφτασε πάνω χτύπησε την πόρτα και φώναξε «βασιλοπούλα, από τις αδελφές η νεότερη, άνοιξε μου την πόρτα!» Η βασιλοπούλα έτρεξε στην πόρτα τρέχοντας γεμάτη περιέργεια για το ποιος την φωνάζει. Μόλις άνοιξε την πόρτα όμως είδε μπροστά της τον βάτραχο.

Ενα ωραίο βατραχάκιΕνα ωραίο βατραχάκι

Τότε έκλεισε την πόρτα με δύναμη και επέστρεψε φοβισμένη στο τραπέζι. Ο βασιλιάς που παρατήρησε ότι η κόρη του είχε ταραχτεί την ρώτησε: «τι σε φόβισε παιδί μου, μήπως είναι κανένας γίγαντας μπροστά από την πόρτα και θέλει να σε πάρει;»

«Όχι, όχι» απάντησε η κόρη του, «δεν είναι γίγαντας αλλά ένας γλοιώδεις βάτραχος.»

«Και τι σε θέλει εσένα ένας βάτραχος;»

«Τι να σου πω πατερούλη μου, χθες που ήμουν στο πηγάδι και έπαιζα, μου έπεσε η χρυσή μου σφαίρα στο νερό. Επειδή έκλαιγα πολύ, μου την έφερε ένας βάτραχος και επειδή μου το ζήτησε του υποσχέθηκα ότι θα γίνει φίλος μου. Είχα σκεφτεί ότι δεν θα μπορούσε να αποχωριστεί το νερό του, όμως να που τώρα είναι έξω από τη πόρτα και θέλει να έρθει μέσα μαζί μου.»

Στο μεταξύ ο βάτραχος χτύπησε την πόρτα για δεύτερη φορά και φώναξε:

    Αχ βασιλοπούλα μου μικρή
    άνοιξε την πόρτα στο πι και φι
    την υπόσχεση σου, σου ενθυμώ
    που μου ‘δωσες εχθές πλάι στο νερό
    Αχ βασιλοπούλα μου μικρή
    άνοιξε την πόρτα στο πι και φι.

Τότε λέει ο βασιλιάς: «ότι υποσχέθηκες πρέπει να το τηρήσεις: πήγαινε και άνοιξε του την πόρτα.»

Η βασιλοπούλα πήγε, άνοιξε την πόρτα και ο βάτραχος μπήκε μέσα και την ακολούθησε μέχρι την καρέκλα της». Τότε της λέει «σήκωσε με να είμαι μαζί σου.» Η βασιλοπούλα δεν ανταποκρίθηκε μέχρι που την διέταξε ο βασιλιάς. Μόλις ο βάτραχος ανέβηκε στην καρέκλα, θέλησε να ανεβεί και στο τραπέζι και από εκεί ζήτησε να φάει από το χρυσό πιατάκι της βασιλοπούλας. Η βασιλοπούλα έκανε ότι της ζήτησε ο βάτραχος αλλά φαινόταν ότι δεν χαιρόταν με την όλη κατάσταση. Αντίθετα ο βάτραχος έτρωγε με ευχαρίστηση.

Τελικά ο βάτραχος λέει στη βασιλοπούλα: «Χόρτασα και τώρα έχω νυστάξει, πήγαινε με στην κρεβατοκάμαρα σου, φτιάξε το μεταξένιο σου κρεβάτι να πέσουμε και να κοιμηθούμε.»

Η βασιλοπούλα έβαλε τα κλάματα και φοβόταν τον κρύο βάτραχο που δεν τολμούσε να τον ακουμπήσει. Τρόμαζε όταν σκεφτόταν ότι αυτόν τον βάτραχο έπρεπε να τον βάλει να κοιμηθεί στο όμορφο και καθαρό κρεβατάκι της.

Ο βασιλιάς όμως θύμωσε και της είπε: «Σε όποιον σε βοήθησε στην ανάγκη σου, δεν πρέπει να του φέρεσαι υποτιμητικά!»

Τότε η βασιλοπούλα έπιασε τον βάτραχο με τα δύο της δάχτυλα και τον ανέβασε στο δωμάτιο της, όπου τον άφησε σε μια γωνίτσα. Μόλις ξάπλωσε όμως στο κρεβάτι της, ο βάτραχος της είπε: «θέλω και εγώ να κοιμηθώ αναπαυτικά όσο και εσύ, σήκωσε με γιατί αλλιώς θα το πω στον πατέρα σου.»

Τότε η βασιλοπούλα θύμωσε πάρα πολύ, σήκωσε τον βάτραχο κα τον πέταξε με όλη της την δύναμη στον τοίχο. «Τώρα θα ησυχάσεις σιχαμένε βάτραχε!»

Όταν όμως έπεσε κάτω δεν ήταν πια βάτραχος αλλά ένα βασιλόπουλο με όμορφα και καλοσυνάτα μάτια.

Αυτός έγινε σύμφωνα με την επιθυμία του πατέρα της ο σύντροφος και σύζυγός της. Τότε εξιστόρησε στην βασιλοπούλα πως του είχε κάνει μάγια μια κακιά μάγισσα και ότι θα έπρεπε να μείνει για πάντα στο πηγάδι, αφού κανείς δεν θα μπορούσε να τα λύσει. Η μόνη που μπόρεσε να σπάσει την κατάρα της μάγισσας ήταν η βασιλοπούλα. Μετά κοιμήθηκαν και το άλλο πρωί όταν βγήκε ο ήλιος, ήρθε μια άμαξα που την έσερναν οχτώ άσπρα άλογα για να τους οδηγήσει στο βασίλειο του. Τα άλογα είχαν άσπρα φτερά στρουθοκαμήλου στο κεφάλι τους και έσερναν την άμαξα τραβώντας χρυσές αλυσίδες. Στο πίσω μέρος της άμαξας ήταν ο υπηρέτης του νεαρού βασιλιά ο πιστός Ερρίκος, ο οποίος είχε βάλει να του δέσουν την καρδιά με τρεις σιδερένιες ταινίες ώστε να μη σπάσει από τον πόνο και την θλίψη, όταν η μάγισσα είχε μεταμορφώσει τον κύριο του σε βάτραχο.

Η άμαξα θα πήγαινε τον νεαρό βασιλιά στο βασίλειο του και ο πιστός Ερρίκος τους έβαλε και τους δύο μέσα. Μετά ξανακάθισε στο πίσω μέρος της γεμάτος χαρά για την λύτρωση του κυρίου του. Καθώς διέσχισαν αρκετή απόσταση άκουσε ο νεαρός βασιλιάς έναν φοβερό θόρυβο σαν να έσπασε κάτι. Τότε γύρισε πίσω του και φώναξε: «Ερρίκο σπάει το αμάξι». Αλλά ο πιστός του υπηρέτης του απάντησε:

    «Το αμάξι θα αντέξει
    μια ταινία απ’ τη καρδία μου
    έχει σπάσει άρχοντά μου
    που την έβαλα από πόνο,
    όταν ήσουν στο νερό
    και έκανες το βάτραχο!

Aκόμη μία φορά ακούστηκε το σπάσιμο και ο νεαρός βασιλιάς νόμιζε πάλι ότι σπάει η άμαξα. Ωστόσο η άμαξα δεν είχε πάθει τίποτε. Μόνο οι σιδερένιες ταινίες από την καρδιά του Ερρίκου έσπαγαν η μία μετά την άλλη από ανακούφιση αφού ο κύριος του είχε γίνει και πάλι άνθρωπος και ευτυχισμένος. Και έτσι έζησαν αυτοί καλά και μεις καλύτερα...



Μια φορά κι έναν καιρό, ήταν ένας μεγάλος βασιλιάς που είχε τρεις γιους και τους αγαπούσε πολύ. Μια μέρα αποφάσισε να δει πόσο τον αγαπούσαν κι εκείνοι. Φώναξε λοιπόν τον καθένα και τον ρώτησε πόσο τον αγαπάει.

"Σ' αγαπώ όσο αγαπώ το χρυσάφι και τα κοσμήματα", είπε ο πρώτος γιος και ο βασιλιάς ευχαριστήθηκε πολύ.

"Σ' αγαπώ όσο αγαπώ τα λεφτά", είπε ο δεύτερος γιος και πάλι ο βασιλιάς ευχαριστήθηκε πολύ.

"Σ' αγαπώ όσο αγαπώ το αλάτι", είπε ο τρίτος γιος.

Ο βασιλιάς τότε θύμωσε πολύ και έδιωξε τον τρίτο γιο από το παλάτι.

Εκείνος περιπλανήθηκε σε πόλεις και χωριά, έκανε πολλές δουλειές και κατάφερε με την εξυπνάδα του να γίνει βασιλιάς σε μια άλλη πολιτεία.

Τα χρόνια πέρασαν, ο πατέρας του είχε πια γεράσει πολύ και είχε σχεδόν ξεχάσει τον τρίτο του γιο.

Εκείνος όμως πάντα θυμόταν τον πατέρα του και τον άδικο διωγμό του από το παλάτι, αλλά δεν του κρατούσε κακία. Έτσι, μια μέρα αποφάσισε να κάνει ένα γιορταστικό τραπέζι και κάλεσε σ' αυτό βασιλιάδες από κοντά κι από μακριά. Ανάμεσά τους ήταν και ο πατέρας του. Το τραπέζι ήταν πολύ πλούσιο. Είχε όλων των ειδών τα φαγητά, τα φρούτα και τα γλυκά. Μόνο που όλα τα φαγητά ήταν ανάλατα. Έτσι είχε συμφωνήσει ο τρίτος γιος με το μάγειρα.

Όταν όλοι κάθισαν στο γιορτινό τραπέζι, ο βασιλιάς πατέρας του πήρε το πιρούνι και άρχισε να τρώει.

Με τις πρώτες όμως πιρουνιές παραπονέθηκε ότι το φαγητό δεν είχε καθόλου αλάτι και σταμάτησε να τρώει.

Καθόταν περίλυπος μπροστά σ' αυτό, το τόσο πλούσιο... με άγευστα φαγητά τραπέζι.

Τότε ο τρίτος του γιος, που στεκόταν δίπλα του, αλλά ο γερο-βασιλιάς δεν είχε αναγνωρίσει, γύρισε και του είπε:

"Πατέρα, όταν πριν από πολλά χρόνια σου είπα ότι σ' αγαπώ όσο το αλάτι, με έδιωξες από το παλάτι σου. Τώρα, γιατί είσαι τόσο λυπημένος επειδή δεν μπορείς να φας το ανάλατο φαγητό σου;".

Ο γερο-βασιλιάς, έκπληκτος, αναγνώρισε το γιο του και κατάλαβε το λάθος του. "Συγνώμη, γιε μου, ήμουν τόσο άδικος μαζί σου..." του είπε.

Τότε ο γιος αγκάλιασε τον πατέρα του και ζήσαν αυτοί καλά κι εμείς καλύτερα...





Ήταν μια φορά κι έναν καιρό ένας βασιλιάς που είχε μια πολύ όμορφη κόρη. Η βασιλοπούλα αυτή ήταν τόσο πεντάμορφη που καμιά δεν μπορούσε να την παραβγεί στην ομορφιά. Ήταν όμως και τόσο περήφανη που κανέναν απ’ όσους έρχονταν στο παλάτι και ζητούσαν να την παντρευτούν δεν τον θεωρούσε άξιό της. Τους έδιωχνε όλους και πολλές φορές τους περιφρονούσε και τους κορόιδευε άσχημα.

Μια μέρα, ο βασιλιάς έδωσε διαταγή να γίνει μια μεγαλόπρεπη γιορτή και κάλεσε όλους τους νέους, μέσα κι έξω από το βασίλειο του, που θα ήθελαν να παντρευτούν την κόρη του. Οταν έφτασε η μέρα της γιορτής, όλοι πήραν θέση ανάλογα με την καταγωγή και τον τίτλο τους. Πρώτα οι βασιλιάδες, έπειτα ο πρίγκιπες και με τη σειρά οι δούκες, οι κόμητες και οι βαρώνοι. Η βασιλοπούλα πέρασε εμπρός απ’ όλους τους μνηστήρες μα σε όλους βρήκε κάποιο ελάττωμα!

Ο ένας της φαινόταν πολύ παχύς: «Αυτό το βαρέλι! Να μου λείπει!» είπε η βασιλοπούλα με κακία. Ο άλλος ήταν πολύ ψηλός: «Μακρύς και αδύνατος, να χαρεί τα χάλια του!» γκρίνιαξε. Ο τρίτος ήταν πολύ κοντός: «Κοντός και χοντρός, αυτός δεν μπορεί να κουνηθεί» είπε γελώντας. Ο τέταρτος ήταν πολύ άσπρος: «Αυτός είναι χλωμός σαν νεκρός!», έλεγε. Ο πέμπτος ήταν πολύ κόκκινος: «Κόκκινος σα πατζάρι!» φώναξε. Ο έκτος έσκυβε λίγο: «Μα τί καμπούρης!» αναστέναξε.

Για όλους τους μνηστήρες, βρήκε κάποιον πικρό λόγο να πει. Μα πιο πολύ από όλους πείραξε έναν βασιλιά που στεκόταν στην πρώτη σειρά και του οποίου το πηγούνι του ήταν λίγο μακρύ. Μ’ αυτόν γέλασε πιο πολύ και αυτόν κορόιδεψε περισσότερο.

- Μπα, φώναξε, κοιτάξτε το μυτερό πηγούνι του. Ίδιο με το ράμφος της τσίχλας!

Όλοι γέλασαν και από τη στιγμή εκείνη του κόλλησαν το παρατσούκλι: «ο βασιλιάς με το μυτερό πηγούνι».

Όταν ο πατέρας της βασιλοπούλας είδε πως η κόρη του δεν έκανε τίποτα άλλο παρά να κοροϊδεύει και να περιφρονεί όλα εκείνα τα παλικάρια που έτρεξαν και ήρθαν στο παλάτι, θύμωσε πάρα πολύ. Ορκίστηκε πως θα της έδινε για άντρα της τον πρώτο ζητιάνο που θα χτυπούσε την πόρτα του παλατιού.

Ύστερα από μερικές μέρες, ένας περιπλανώμενος μουσικός ακούστηκε να τραγουδάει κάτω από τα παράθυρα του παλατιού ζητώντας ελεημοσύνη.

Τον άκουσε ο βασιλιάς και διέταξε:

- Αφήστε τον να περάσει μέσα.

Ο μουσικός , ντυμένος με βρώμικα κουρέλια, μπήκε μέσα στο παλάτι και τραγούδησε μπροστά στο βασιλιά και την κόρη του. Και όταν τελείωσε, ζήτησε ελεημοσύνη. Τότε ο βασιλιάς του είπε:

- Το τραγούδι σου μου άρεσε πάρα πολύ και γι' αυτό αποφάσισα να σου δώσω για γυναίκα σου την κόρη μου!

Μόλις το άκουσε αυτό, η βασιλοπούλα ένιωσε φρίκη και έβαλε τις φωνές αλλά ο βασιλιάς της είπε:

- Έκανα όρκο να σου δώσω για άντρα σου τον πρώτο ζητιάνο που θα ερχόταν. Θα κρατήσω το λόγο μου.

Όλα τα παρακάλια της πήγαν χαμένα. Ο γάμος της έγινε αμέσως, χωρίς γιορτές και πανηγύρια. Όταν τελείωσε η τελετή του γάμου, ο βασιλιάς είπε στην κόρη του:

- Τώρα που είσαι γυναίκα ενός ζητιάνου δεν μπορείς πια να μείνεις στο παλάτι. Πήγαινε να ζήσεις με τον άντρα σου.

Έτσι, ο ζητιάνος την πήρε από το χέρι κι έφυγαν. Η δύστυχη βασιλοπούλα ήταν υποχρεωμένη να περπατάει κι αυτή και να τον ακολουθεί.

Έφτασαν σ’ ένα μεγάλο δάσος και κάθισαν να ξεκουραστούν. Η κακομαθημένη βασιλοπούλα δεν είχε συνηθίσει να περπατάει και ήταν κατακουρασμένη. Το δάσος γύρω τους ήταν όμως πολύ όμορφο.

Η βασιλοπούλα κουρασμένη στο δάσος.

- Α, ποιανού είναι αυτό το όμορφο δάσος, ρώτησε η βασιλοπούλα τον άντρα της.

- Είναι του «βασιλιά με το μυτερό πηγούνι». Θα μπορούσε να είναι δικό σου αν καταδεχόσουν να γίνεις βασίλισσα του, της απάντησε εκείνος.

- Α, πόσο λυπημένη είμαι! Μακάρι να είχα δεχτεί να γίνω γυναίκα του.

Πέρασαν έπειτα από μια μεγάλη και πλούσια πόλη κι εκείνη ξαναρώτησε:

- Α, ποιανού είναι αυτή η θαυμάσια πόλη;

- Είναι κι αυτή του «βασιλιά με το μυτερό πηγούνι», της απάντησε πάλι ο ζητιάνος. Θα μπορούσε να είναι δική σου αν καταδεχόσουν να γίνεις βασίλισσά του.

- Α, πόσο ανόητη ήμουν! Μακάρι να είχα δεχτεί την καρδιά του βασιλιά.

- Δε μου αρέσει καθόλου, της είπε θυμωμένος ο μουσικός, να σ’ ακούω να λες ολοένα πως θα προτιμούσες άλλον άντρα από μένα. Αυτό με προσβάλλει. Δεν είμαι λοιπόν εγώ άξιος για σένα;

 Τέλος, έφτασαν σε μια ελεεινή, άθλια καλύβα και η βασιλοπούλα αναστέναξε και είπε:

- Θεέ μου! Τι είναι αυτό; Τί σπίτι άθλιο κι ερημικό! Τι λέω; Ποτέ δεν είδα σπίτι τόσο φτωχικό!

Η φτωχή καλύβα.

Ο μουσικός της απάντησε:

- Αυτό είναι το σπίτι μου και το δικό σου. Σ’ αυτό θα ζήσουμε οι δυο μας.

Η πόρτα ήταν πολύ χαμηλή και η βασιλοπούλα έπρεπε να σκύψει πολύ για να περάσει.

- Πού είναι οι υπηρέτες; ρώτησε αμέσως.

- Υπηρέτες θέλεις; της είπε ο άντρας της. Εδώ δεν είναι το παλάτι του πατέρα σου. Όλες τις δουλειές θα τις κάνεις μόνη σου. Άναψε το τζάκι και βάλε πάνω την κατσαρόλα να μου ετοιμάσεις το βραδινό φαγητό. Είμαι πολύ κουρασμένος.

Μα η βασιλοπούλα ούτε ν’ ανάψει φωτιά ήξερε, ούτε να μαγειρέψει! Τί να κάνει ο ζητιάνος, για να μη μείνει νηστικός αναγκάστηκε να ετοιμάσει μόνος του το φαγητό τους.

Όταν τελείωσαν το φαί, πήγαν να κοιμηθούν. Την άλλη μέρα όμως ο ζητιάνος ξύπνησε τη βασιλοπούλα πολύ πρωί για να ετοιμάσει το νοικοκυριό. Έτσι πέρασαν μερικές μέρες ώσπου έφαγαν ό,τι είχαν στο καλυβάκι τους.

Και τότε της είπε ο ζητιάνος:

- Γυναίκα, αυτό δε μπορεί να συνεχιστεί, θα πεινάσουμε. Δε μπορείς να ζεις χωρίς να δουλεύεις. Θα αρχίσεις να κάνεις καλάθια.

Βγήκε λοιπόν από το σπίτι κι έκοψε λίγα κλωνάρια από μια λυγαριά και τα έφερε στη γυναίκα του να φτιάξει καλάθια. Εκείνη άρχισε να πλέκει, μα η δουλειά ήταν σκληρή και τα κλωνάρια έκαναν τα τρυφερά της δάχτυλα να πονούν.

- Βλέπω πως δεν τα καταφέρνεις, είπε ο ζητιάνος. Καλύτερα είναι να γνέθεις. Ίσως να μπορέσεις να τα βγάλεις πέρα καλύτερα.

Έτσι λοιπόν η βασιλοπούλα δοκίμασε κι αυτή τη δουλειά, μα η λεπτή κλωστή γρήγορα έκοψε τα τρυφερά της δάχτυλα και τα χέρια της γέμισαν αίματα.

- Βλέπεις; της είπε ο άντρας της. Μάλλον δεν είσαι άξια για τίποτα. Πολύ άσχημα έκανα που σε πήρα γυναίκα μου. Ας δοκιμάσουμε όμως και το εμπόριο. Θα κάθεσαι σε μια γωνιά στην αγορά και θα πουλάς πήλινα βάζα και πιάτα.

Αλίμονο, σκέφτηκε απελπισμένη η βασιλοπούλα. Αν έρθει κανείς από το βασίλειο του πατέρα μου και με δει να κάθομαι στην αγορά και να πουλάω τέτοια πράγματα, θα γίνω ρεζίλι. Μα τί να κάνει; Έπρεπε να υπακούσει, αλλιώς θα πέθαινε της πείνας.

Την πρώτη μέρα όλα πήγαν καλά. Οι άνθρωποι αγόραζαν πρόθυμα πήλινα βάζα από τη βασιλοπούλα, γιατί ήταν πολύ χαριτωμένη. Της πλήρωναν όσα ζητούσε και μάλιστα μερικοί πλήρωναν και της άφηναν και τα βάζα.

Πήλινα πιάτα και βάζα.

Έζησαν κάμποσες μέρες με τα χρήματα που κέρδισαν κι ύστερα ο άντρας της ετοίμασε καινούρια πιάτα και βάζα για πούλημα. Εκείνη πήγε στην αγορά, κάθισε σε μια γωνιά, έβγαλε το εμπόρευμά της, το τοποθέτησε προσεκτικά γύρω της κι άρχισε να διαλαλεί.

Ξαφνικά ένας αξιωματικός, καβάλα στο άλογό του, πέρασε με τόση ορμή μέσα από τα βάζα που τα έκανε χίλια κομμάτια. Η φτωχή βασιλοπούλα τρόμαξε, έμεινε ακίνητη στη θέση της κι έπειτα ξέσπασε σε κλάματα.

- Τί θα γίνω, Θεέ μου, έλεγε μέσα σε λυγμούς. Τί θα μου πει ο άντρας μου;

Μα τί να κάνει, σηκώθηκε, έτρεξε στο σπίτι της και είπε με κλάματα στον άντρα της το κακό που τη βρήκε.

- Μπράβο, εξυπνάδα που την έχεις να πας να καθίσεις στη γωνιά της αγοράς και να απλώσεις έτσι απροφύλακτα βάζα πήλινα, σταμνιά και πιάτα! Πάψε να κλαις! Βλέπω πως δεν είσαι άξια να κάνεις μια νοικοκυρεμένη δουλειά. Ήμουν σήμερα στο παλάτι του βασιλιά μας και ρώτησα μήπως χρειάζονται καμιά υπηρέτρια για την κουζίνα. Μου ζήτησαν να σε στείλω για να σε δοκιμάσουν. Ελπίζω τώρα πως θα βγάλεις το ψωμί σου.

Έτσι λοιπόν η κακομαθημένη βασιλοπούλα κατέληξε υπηρέτρια. Ήταν υποχρεωμένη να περιμένει να τελειώσει η μαγείρισσα για να κάνει ύστερα εκείνη όλες τις βαριές δουλειές, να πλύνει τα πιάτα, να καθαρίσει τις λεκάνες, να σφουγγαρίσει.

Μια μέρα, γινόταν στο παλάτι μεγάλη γιορτή. Παντρευόταν η δεύτερη κόρη του βασιλιά. Η φτωχή βασιλοπούλα πήγε και κρύφτηκε πίσω από τις βαριές βελούδινες κουρτίνες για να δει κι αυτή. Είδε τους προσκεκλημένους με τα λαμπρά τους φορέματα και τις ολόχρυσες στολές. Της φάνηκαν όλα τόσο ωραία. Με βαριά καρδιά συλλογίστηκε τη θλιβερή της μοίρα και επιτέλους κατάλαβε πόσο μεγάλο ήταν το φταίξιμό της. Η περηφάνια, είπε μέσα της, είναι φοβερό ελάττωμα. Ήξερε τώρα πως για όλα έφταιγε η κακοκεφαλιά της κι έκλαψε πικρά μετανιωμένη.

Ξαφνικά μπήκε στη μεγάλη αίθουσα ο γιος του βασιλιά. Ήταν ντυμένος στο μετάξι και στο βελούδο και στο λαιμό του φορούσε μια χρυσή αλυσίδα. Όταν είδε την όμορφη βασιλοπούλα να στέκεται μισοκρυμμένη πίσω από τις κουρτίνες, την άρπαξε από το χέρι και θέλησε να χορέψει μαζί της. Μα εκείνη μαζεύτηκε ντροπιασμένη και προσπάθησε να ξεφύγει. Είχε αναγνωρίσει το βασιλόπουλο. Ήταν ο «βασιλιάς με το μυτερό πηγούνι».

Ο βασιλιάς με το μυτερό πηγούνι.

Η βασιλοπούλα θυμήθηκε πως είχε κάποτε έρθει στο παλάτι του πατέρα της για να της ζητήσει να γίνει γυναίκα του. Του είχε φερθεί τότε με τέτοια περιφρόνηση που τώρα ντρεπόταν να τον αντικρύσει.

Μα η αντίστασή της ήταν ανώφελη. Το βασιλόπουλο την έσυρε μέσα στη μεγάλη αίθουσα. Κι ενώ εκείνη προσπαθούσε να ξεφύγει, οι προσκεκλημένοι που την είδαν τόσο κακοντυμένη ξέσπασαν σε δυνατά γέλια. Η δύστυχη βασιλοπούλα ένιωσε τέτοια ντροπή που ευχήθηκε να ανοίξει η γη και να την καταπιεί. Έτρεξε προς την πόρτα και θέλησε να φύγει και να κρυφτεί, μα στη σκάλα κάποιος τη σταμάτησε και την έφερε πίσω. Όταν σήκωσε τα μάτια της, είδε πως δεν ήταν άλλος από τον «βασιλιά με το μυτερό πηγούνι».

Της μίλησε με καλοσύνη κι ευγένεια και της είπε:

- Μη φοβάσαι. Εγώ και ο ζητιάνος που ζούσες μαζί του στην καλύβα είμαστε το ίδιο πρόσωπο. Για την αγάπη σου άλλαξα ρούχα κι έκανα πως είμαι φτωχός μουσικός. Εγώ ήμουν ο αξιωματικός που πέρασε με το άλογο του και σου έσπασε τα βάζα. Όλα αυτά τα έκανα για να λυγίσω την περηφάνια σου που σε έκανε να μου φερθείς τόσο άσχημα.

Εκείνη έκλαψε πικρά και μέσα στα αναφιλητά της έλεγε:

- Είμαι άθλια και δεν αξίζω να γίνω γυναίκα σου.

Το βασιλόπουλο της απάντησε:

- Όχι, μην κλαις, μη λυπάσαι πια. Πάνε εκείνες οι πικρές μέρες. Τώρα θα γιορτάσουμε τον αληθινό μας γάμο.

Πήραν τη βασιλοπούλα, την έντυσαν με πλούσια φορέματα, την ομορφοστόλισαν νυφούλα. Σε λίγο έφτασε και ο πατέρας της με όλη του την ακολουθία για το γάμο της κόρης του.

Η πριγκίπισσα είναι ξανά χαρούμενη.

Κι από τότε άρχισε γι’ αυτή μια ζωή πραγματικά ευτυχισμένη. Μακάρι να μπορούσαμε να βρεθούμε στο παλάτι του «βασιλιά με το μυτερό πηγούνι» για να δούμε από κοντά τη χαρά και την ευτυχία τους...





Μια φορά κι έναν καιρό, στα πολύ παλιά χρόνια, σε ένα μακρινό βασίλειο στη Φρυγία ήταν ένας βασιλιάς, που τον έλεγαν Μίδα. Ο Μίδας είχε πάθος για το χρυσάφι, αλλά αυτό είναι μια άλλη ιστορία που δεν θα πούμε εδώ. 

Ο Μίδας λοιπόν μολονότι κάποια στιγμή γιατρεύτηκε από το πάθος του για χρυσάφι, ωστόσο δεν φαίνεται να έβαλε μυαλό. Γιατί μια μέρα αποφάσισε να γίνει οπαδός του Πάνα, του θεού των βοσκότοπων. Αυτό πρόσβαλε τον Απόλλωνα, τον θεό της μουσικής. 

Βλέπετε ο Πάνας έπαιζε μουσική με τις ξύλινες φλογέρες του και επειδή οι απλές αυτές μελωδίες άρεσαν σε όλους, άρχισε να καυχιέται ότι είναι καλύτερος μουσικός από τον Απόλλωνα, που ήταν ο θεός της μουσικής και του φωτός.

Ο Πάνας παίζει τη φλογέρα του.

Έφτασε μάλιστα ο Πάνας στο σημείο να καλέσει τον Απόλλωνα σε διαγωνισμό μουσικής, με κριτή τον ποτάμιο θεό Τμώλο.

Έτσι έγινε λοιπόν. Ο Τμώλος ντύθηκε δικαστής, φόρεσε στεφάνι από φύλλα βαλανιδιάς, σύμφωνα με τα έθιμα της εποχής, και στόλισε και το μέτωπο του με βαλανίδια. Έπειτα κάθισε να ακούσει τη μουσική που θα έπαιζαν οι δύο ανταγωνιστές θεοί, ο Πάνας και ο Απόλλωνας, για να κρίνει ποιος από τους δύο παίζει καλύτερα.

Πρώτος έπαιξε μουσική ο θεός Πάνας και οι χαρούμενοι σκοποί της φλογέρας του άρεσαν σε όλους. Αλλά μετά ο Απόλλωνας πήρε τη λύρα του και οι πανέμορφες μελωδίες του ξεχύθηκαν στον αέρα σαν την απαλή αύρα που κάνει τα λουλούδια να κινούνται ελαφρά και να μοσχομυρίζουν.

Χωρίς δισταγμό ο Τμώλος ανακήρυξε νικητή τον Απόλλωνα. Ο Μίδας όμως είχε αντιρρήσεις και μπήκε στη μέση της διαμάχης.

«Προτιμώ το παίξιμο του Πάνα», είπε ο αθεόφοβος Μίδας.

«Μήπως δεν άκουσες καλά;» τον ρώτησε ο Τμώλος με απορία.

«Τα αφτιά μου είναι μια χαρά», αποκρίθηκε ο Μίδας με σιγουριά, χωρίς να ξέρει τι τον περιμένει. Γιατί αυτή η φράση του Μίδα ήταν η σταγόνα που έκανε την οργή του Απόλλωνα να ξεχειλίσει. 

«Δεν είσαι άξιος να έχεις αφτιά ανθρώπου», του είπε ο Απόλλωνας. «Εφόσον τα χρησιμοποιείς έτσι, είσαι άξιος να έχεις μόνο αυτιά γαϊδάρου». 

Κι έτσι ο Απόλλωνας μεταμόρφωσε αφτιά τα αφτιά του ανόητου Μίδα να είναι όμοια με εκείνα γαϊδάρου: μακριά, γκρίζα και τριχωτά! 

Η κρίση του Μίδα.

«Τώρα έχεις τα αφτιά που σου αξίζουν», είπε ο Απόλλλωνας ευχαριστημένος. «Ίσως με αυτά τα αφτιά που είναι μεγάλα να μπορείς να ακούς καλύτερα.»

Έτσι ο Μίδας επέστρεψε στο βασίλειο του όπου ντρεπόταν πολύ για τα γαϊδουρινά αφτιά του και προσπαθούσε να τα κρύψει τυλίγοντας τα σε ένα μαντίλι.

Ο Μίδας με τα γαϊδουρινά αυτά.
Όμως ο κουρέας του Μίδα ανακάλυψε το μυστικό του, όταν τον κούρευε.

Ο φτωχός κουρέας από φόβο δεν αποκάλυψε σε κανέναν αυτό το παράξενο κουσούρι του βασιλιά Μίδα. Όμως δεν μπορούσε να κρατήσει μέσα του ένα τόσο μεγάλο μυστικό. Έτσι πήγε σε έναν αγρό, άνοιξε μια τρύπα και ψιθύρισε το μυστικό του στο έδαφος για να ξαλαφρώσει. 

Ύστερα σκέπασε την τρύπα με χώμα και έφυγε. 

Αλλά κανένα μυστικό δε μένει κρυφό. Μια συστάδα από καλάμια φύτρωσε εκεί όπου ο κουρέας είχε θάψει το μυστικό του και, καθώς ο άνεμος σφύριζε ανάμεσα τους, τα καλάμια μουρμούριζαν: 

    «Ο βασιλιάς Μίδας έχει γαϊδουρινά αφτιά!»

    «Ο βασιλιάς Μίδας έχει γαϊδουρινά αφτιά!»

    «Ο βασιλιάς Μίδας έχει γαϊδουρινά αφτιά!»

Έτσι, το μυστικό αποκαλύφθηκε και σύντομα όλος ο κόσμος στο βασίλειο ήξερε πια την αλήθεια για τα αφτιά του Μίδα ο οποίος κατάλαβε το λάθος του και μετάνιωσε για την αυθάδειά του απέναντι στον Απόλλωνα. 





Είχε αρχίσει σιγά σιγά να βραδιάζει και τα ζώα στον ζωολογικό κήπο ετοιμάζονταν να κοιμηθούν. Χιλιάδες επισκέπτες είχαν έρθει για ακόμη μια μέρα προκειμένου να δουν από κοντά τον Χάρη, το λιοντάρι, την Λίλα, τον Γορίλα, τον Λίνο , τον Πιγκουίνο και τα άλλα ζώα του ζωολογικού κήπου. Μετά από λίγη ώρα ο φύλακας κλείδωσε την μεγάλη μεταλλική πόρτα και όλα τα ζώα έπεσαν να κοιμηθούν. Όλα εκτός από ένα.

Ο Σωτήρης, ένας μεγάλος κίτρινος Τίγρης με μαύρες ρίγες δεν μπορούσε να κοιμηθεί. Καθόταν ξαπλωμένος στο χορτάρι του κλουβιού του, κοιτούσε τα αστέρια και μονολογούσε: "Γι’ αυτό γεννήθηκα εγώ, για να είμαι κλεισμένος μέσα σε τέσσερις τοίχους χωρίς να κάνω τίποτα; Εγώ αν ήμουν στην ζούγκλα θα ήμουν Βασιλιάς" έλεγε και αναστέναζε.

- "Το ακούτε όλοι; Εγώ θα ήμουν Βασιλιάς" είπε φωναχτά αυτή τη φορά αδιαφορώντας για το αν θα ξυπνήσουν τα άλλα ζώα.

- "Κοιμήσου Βασιλιά" του φώναξε με αυστηρό ύφος ο Χάρης, ο λιοντάρης "θέλουμε να κοιμηθούμε".

Ο Σωτήρης αναστέναξε για ακόμη μια φορά και τελικά τους άφησε στην ησυχία τους. Ο Σωτήρης είχε γεννηθεί στον ζωολογικό κήπο, όμως πάντα πίστευε ότι ο σκοπός της ζωής του δεν ήταν να είναι κλεισμένος σε ένα κλουβί, αλλά ελεύθερος στην ζούγκλα για να βασιλέψει τα υπόλοιπα ζώα.

Είχε ξημερώσει και ο φύλακας του ζωολογικού κήπου άνοιξε την πύλη. "Άντε παιδιά σηκωθείτε να φάτε πρωινό. Σε μια ώρα θα έρθουν οι πρώτοι επισκέπτες". Οι υπάλληλοι του ζωολογικού κήπου μοίρασαν το πρωινό στα κλουβιά και τα ζώα γρήγορα γρήγορα βγήκαν για να φάνε. Μονάχα ο Σωτήρης δεν είχε βγει , επειδή όλη την νύχτα ονειροπολούσε και μουρμούριζε, με αποτέλεσμα να είναι με μια ώρα ύπνο!

- "Σωτήρη, Σωτήρη έχεις πάθει τίποτα;" φώναξε μετά από μισή ώρα ο φύλακας, αλλά ο Σωτήρης δεν απάντησε. Αγχωμένος ο φύλακας αποφάσισε να ενημερώσει τον διευθυντή ότι κάτι κακό έχει συμβεί στον τίγρη. Πριν όμως τον καλέσει ακούστηκε μια αγουροξυπνημένη φωνή μέσα από το κλουβί: "Τι φαΐ έχει;" . Μετά από λίγο βγήκε ο Σωτήρης με μαύρους κύκλους κάτω από τα μάτια (από το ξενύχτι) και με ένα μεγάλο χασμουρητό ξαναρώτησε:

- Τι φαΐ έχει;

- Ελάφι, του απάντησε ο φύλακας και ο Σωτήρης αντέδρασε με ένα "μπλιάχ".

- Πάλι ελάφι; Εγώ αν ήμουν στην ζούγκλα θα ήμουν Βασιλιάς και κάθε μέρα θα έτρωγα αντιλόπες και ζέβρες. Σας βαρέθηκα, είπε με μια κίνηση αγανάκτησης.

Ο φύλακας κούνησε το κεφάλι του και του είπε:

- Κοίτα να μην φας τα μούτρα σου με τα μυαλά που κουβαλάς.

Αλλά ο Σωτήρης δεν φάνηκε καν να δίνει σημασία στα λόγια του.

Άλλη μια μέρα είχε περάσει και ο ήλιος έδινε την θέση του στο ολόγιομο φεγγάρι. Ο Σωτήρης και πάλι μονολογούσε και ονειρευόταν τον εαυτό του Βασιλιά στην ζούγκλα να τρώει ζέβρες και αντιλόπες. "Το ακούτε όλοι; Εγώ θα ήμουν Βασιλιάς" είπε δυνατά για ακόμη μια νύχτα αλλά αυτή τη βραδιά το λιοντάρι δεν του απάντησε. Παραδίπλα είχαν μαζευτεί σιωπηλά ο Χάρης, η Λίλα και ο Λίνος, των οποίων τα κλουβιά ήταν κοντά το ένα με το άλλο. Τα κλουβιά τους όμως γειτονεύαν τόσο μεταξύ τους, όσο και με το κλουβί του Σωτήρη, με αποτέλεσμα να είναι αγανακτισμένοι με την φασαρία που έκανε κάθε βράδυ ο τίγρης. Αποφάσισαν λοιπόν να του κάνουν μια φάρσα, αλλά δεν ήξεραν τι. Τότε ο Χάρης ο λιοντάρης έδωσε την λύση.

- Κάθε μέρα μας ζαλίζει ότι αν ήταν στην ζούγκλα θα ήταν Βασιλιάς. Προτείνω να επινοήσουμε λοιπόν μια ιστορία για έναν μυθικό βασιλιά Τίγρη και να τον πείσουμε ότι είναι απόγονος του.

- Χαχαχαχαχα, γέλασε ο Λίνος και στην συνέχεια αναρωτήθηκε.

- Μα πως ακριβώς θα τον πείσουμε;

Τότε η Λίλα είπε:

- Μια καλή λύση είναι ο μυθικός Βασιλιάς να έχει το ίδιο όνομα με τον Σωτήρη.

- Μα είναι δυνατόν έναν Βασιλιά να τον λένε Σωτήρη; είπε το λιοντάρι και ο Λίνος απάντησε:

- Έχεις δίκιο Χάρη, δεν θα τον ονομάσουμε Σωτήρη, αλλά Σωτίγρη!

- Αυτό είναι, αναφώνησαν χαχανίζοντας τα άλλα δυο ζώα.

- Ο Σωτήρης θα είναι ο απόγονος του θρυλικού Βασιλιά Σωτίγρη!!

- Τι λέτε να φτιάξουμε και έναν χάρτη, ο οποίος θα οδηγεί στο χαμένο στέμμα του βασιλιά Σωτίγρη; είπε γελώντας ο Λίνος.

- Γιατί όχι; Θα έχει τρομερή πλάκα, απάντησε ο Χάρης.

Τα τρία ζώα αποφάσισαν να συναντηθούν την ίδια ώρα την επόμενη ημέρα, προκειμένου να θέσουν σε εφαρμογή το σχέδιο τους και στην συνέχεια πήγαν για ύπνο.

Την άλλη μέρα το βράδυ, τα τρία ζώα συναντήθηκαν κρυφά. Έφτιαξαν την ιστορία για τον θρυλικό βασιλιά Σωτίγρη και σχεδίασαν τον χάρτη. Στη συνέχεια ζήτησαν από μια κουκουβάγια, η οποία στεκόταν δίπλα σε ένα δέντρο να μεταφέρει προσεκτικά το χαρτί και να το αφήσει κοντά στο κλουβί του Σωτήρη.

Το πρωί ο Σωτήρης σηκώθηκε όπως πάντα αργοπορημένος κι αφού αρνήθηκε να φάει το χοιρινό που του έδωσαν για πρωινό, τριγυρνούσε μέσα στο κλουβί του. Ξαφνικά είδε μπροστά του ένα περίεργο χαρτί, τυλιγμένο σαν πάπυρο, και του κίνησε αμέσως το ενδιαφέρον. Το πήρε και το έκρυψε για να το διαβάσει το βράδυ με την ησυχία του, μακριά από τα αδιάκριτα βλέμματα.

Όλη την ημέρα σκεφτόταν αυτό το χαρτί και όταν τελικά βράδιασε έτρεξε γρήγορα στην φωλιά του. Μόλις το διάβασε ανατρίχιασε. "Είμαι όντως Βασιλιάς. Είμαι ο απόγονος του Βασιλιά Σωτίγρη" είπε με περηφάνια. "Ακόμη και τα ονόματα μας μοιάζουν. Κομμένο λοιπόν το Σωτήρης. Από σήμερα θα είμαι ο Σωτίγρης" είπε και έβαλε σαν στόχο ζωής να βρει το θρυλικό στέμμα για να το φορέσει. Δεν πέρασε στιγμή από το μυαλό του η πιθανότητα αυτό το χαρτί να είναι πλαστό. Για αυτόν ήταν ένα δώρο από την μοίρα, ένα δώρο που ικανοποιούσε την μεγαλομανία και τα όνειρα του.

Το μεγάλο πρόβλημα για να βρει τον θησαυρό όμως ήταν η τοποθεσία του, διότι σύμφωνα με τον χάρτη ο θησαυρός βρισκόταν στην μέση του σκοτεινού δάσους, μισή μέρα δρόμο από τον ζωολογικό κήπο. Λόγω του ότι ο Σωτήρης ήταν κλεισμένος μέσα στον ζωολογικό κήπο, αποφάσισε να αποδράσει..

Την ίδια νύχτα ξεκίνησε, όσο γινόταν πιο σιωπηλά, να σκάβει τούνελ σε ένα σημείο μέσα στην φωλιά του (για να μην φανερωθεί). Έσκαβε για πολλές ώρες και είχε εξουθενωθεί μέχρι που ένοιωσε ότι είχε βγει έξω από τον ζωολογικό κήπο. "Επιτέλους" είπε με ανακούφιση "ελευθερία". Έσκαψε προς τα πάνω και βγήκε από το τούνελ. "Αχ ήταν τόσο εύκολο" είπε με περηφάνια.

Το μέρος στο οποίο είχε βγει ήταν σκοτεινό και αποφάσισε να ρίξει έναν υπνακο, ώστε το ξημέρωμα να ξεκινήσει για την ζούγκλα. Ο ύπνος τον είχε πάρει βαθιά, όμως μετά από κάποιες ώρες ένας περίεργος ήχος άρχισε να του ενοχλεί τα αυτιά.

- "Άτιμα κουνούπια", μουρμούρισε.

- "Φςςς, φςςς, φςςς"

- "Από πότε τα κουνούπια κάνουν φςςς;" αναρωτήθηκε ο Σωτήρης και άνοιξε για λίγο τα μάτια του..

Αυτό που αντίκρισε ήταν ο χειρότερος εφιάλτης του. Ο Σωτήρης δεν είχε βγει έξω από τον ζωολογικό κήπο. Το τούνελ που είχε σκάψει τον οδήγησε στο κλουβί με τα φίδια!! Σηκώθηκε απότομα και το αίμα του στιγμιαία πάγωσε. Ήταν ο μεγαλύτερος εφιάλτης του τα φίδια, επειδή όταν ήταν μικρός τον είχε δαγκώσει ένα. Χωρίς δεύτερη σκέψη χώθηκε στο τούνελ και έτρεξε γρήγορα στην φωλιά του. Πριν φτάσει γκρέμισε το τούνελ για να σιγουρευτεί ότι δεν θα κινδυνεύσει από τα φίδια.

Μόλις έφτασε τρέχοντας στο κλουβί, άκουσε τον φύλακα να φωνάζει: "παιδιά ξυπνήστε, πρωινό. Σωτήρη ελαφάκι φρέσκο" και ως δια μαγείας ξέχασε τον φόβο του λέγοντας με περιφρόνηση και αλαζονεία: "εγώ δεν ξανατρώω ελάφι, εγώ στην ζούγκλα θα ήμουν Βασιλιάς"..!

Την νύχτα ξαναπροσπάθησε να αποδράσει, όμως και αυτή την φορά απέτυχε , καθώς η τρύπα που άνοιξε τον έβγαλε στην φωλιά των ελεφάντων και εκείνοι τον πήραν στο κυνήγι, επειδή τους ξύπνησε!

"Δεν τα πάω καλά με τις αποδράσεις" μονολόγησε και αποφάσισε να θέσει σε εφαρμογή το εναλλακτικό του σχέδιο...

Μέσα στον ζωολογικό κήπο ήταν γνωστό ότι ο Σωτήρης ήταν γκρινιάρης και ενοχλητικός. Αυτό το δεδομένο αποφάσισε να χρησιμοποιήσει, ως όπλο για την απελευθέρωση του.

Για μια εβδομάδα, συνεχώς, γκρίνιαζε ότι δεν του αρέσει το φαγητό, ότι δεν του αρέσουν οι συνθήκες διαβίωσης (παρόλο που το κλουβί του ήταν τεράστιο) και τα βράδια δεν άφηνε κανένα ζώο να κοιμηθεί από το ατελείωτο μουρμουρητό του. Η αγανάκτηση είχε ξεχειλίσει στον ζωολογικό κήπο και τα ζώα ζητούσαν να φύγει ο Σωτήρης, με αποτέλεσμα ο Διευθυντής να τον φωνάξει για ακρόαση.

- Σωτήρη γιατί το κάνεις αυτό; ρώτησε ο διευθυντής.

- Κατά αρχάς δεν με λένε Σωτήρη.

- Και πως σε λένε δηλαδή;

- Τι να σου λέω τώρα, δεν θα καταλάβεις. Αλλά τέλος πάντων. Είμαι ο απόγονος του Βασιλιά Σωτίγρη και η μοίρα μου είναι να βρω το χαμένο στέμμα του για να γίνω ο Βασιλιάς της ζούγκλας.

Ο διευθυντής γέλασε αυθόρμητα αλλά αμέσως συγκρατήθηκε.

- Και τι ακριβώς θέλετε μεγαλειότατε; του είπε με σκωπτικό ύφος.

- Θέλω να με αφήσεις να φύγω από εδώ και να πάω στην ζούγκλα για να εκπληρώσω τον σκοπό μου.

Ο Διευθυντής έμεινε για λίγο σιωπηλός και σκεφτόταν. Ήξερε ότι δεν ήθελε να τον κρατήσει στον ζωολογικό του κήπο, όπως επίσης ήξερε ότι δεν θα τον δεχθεί κανένας ζωολογικός κήπος. Μετά από μερικά λεπτά σκέψης του απάντησε.

- "Έγινε" είπε μονολεκτικά ο Διευθυντής. "Είσαι ελεύθερος να πας στην ζούγκλα".

Δάκρυα συγκίνησης έλουσαν το πρόσωπο του Σωτήρη, ευχαρίστησε τον Διευθυντή (αλλά δεν του έκανε χειραψία, επειδή ως μελλοντικός Βασιλιάς τον θεώρησε κατώτερο) και κίνησε για να μαζέψει τα πράγματά του. Το σχέδιο του είχε πετύχει. Τώρα ήταν έτοιμος να γίνει αυτό για το οποίο πίστευε ότι είχε γεννηθεί, ο Βασιλιάς της ζούγκλας!

Την άλλη μέρα το πρωί ο Σωτίγρης (πλέον είχε αλλάξει επίσημα το όνομα του) ξύπνησε και ήταν έτοιμος να φύγει από τον ζωολογικό κήπο. Ο Χάρης, η Λίλα και ο Λίνος κοιτούσαν τον Σωτίγρη να βαδίζει καμαρωτός προς την έξοδο και νόμιζαν ότι τον πηγαίνουν σε άλλο ζωολογικό κήπο. Η φάρσα που του είχαν κάνει νόμιζαν ότι δεν έπιασε, επειδή ο Σωτίγρης δεν είχε εκδηλωθεί καθόλου.

Ο Σωτίγρης δεν γύρισε ούτε καν να τους κοιτάξει, απαξιούσε να μιλήσει σε "φυλακισμένους". Καθώς προχωρούσε προς την έξοδο ένοιωθε ήδη Βασιλιάς και έτοιμος να κατακτήσει την ζούγκλα. Μάλιστα ένοιωθε τόσο μεγάλη αυτοπεποίθηση που αρνήθηκε να φάει το τελευταίο του πρωινό στον ζωολογικό κήπο, παρόλο που ήταν το αγαπημένο του, αντιλόπη. "Θα κυνηγήσω 2-3 και θα τις φάω , όταν φτάσω στην ζούγκλα" είπε με μια δόση υπεροψίας.

Το λεωφορείο του ζωολογικού κήπου τον μετέφερε έξω από την ζούγκλα και ο Σωτίγρης πήρε την πρώτη ανάσα ελευθερίας. Προχώρησε μέσα στην ζούγκλα κι αφού χαιρέτησε κάτι μαϊμούδες και κάτι ελέφαντες, ακολούθησε το δρομολόγιο του χάρτη προς τον θησαυρό (το χαμένο στέμμα του θρυλικού Βασιλιά Σωτίγρη!). Σύμφωνα με τον χάρτη (τον οποίο είχε φτιάξει ο Χάρης ο λιοντάρης, ο οποίος είχε ζήσει πριν χρόνια ως ελεύθερο λιοντάρι) ο θησαυρός ήταν στην αρχαία χώρα των Τίγρεων, η οποία είχε ερειπωθεί μετά τον πόλεμο μεταξύ λιονταριών και τίγρεων πριν από 1500 χρόνια. Σύμφωνα με τον χάρτη, το στέμμα ήταν θαμμένο κάτω από ένα αιωνόβιο δέντρο, πίσω από τα συντρίμμια του θρόνου των αρχαίων Τίγρεων Βασιλέων.

Λόγω του ότι δεν γνώριζε τον δρόμο, ο Σωτίγρης ρώτησε κάτι Γορίλες, οι οποίοι του έδειξαν το μονοπάτι. Σκοπός του Σωτίγρη ήταν αφού βρει το στέμμα, να πάει στην νέα χώρα των Τίγρεων και να αναγνωριστεί ως Βασιλιάς των Τίγρεων αλλά και όλης της ζούγκλας.

Βαδίζοντας προς την αρχαία χώρα των Τίγρεων άρχισε να γουργουρίζει η κοιλιά του, ενώ συγχρόνως είδε μια παρέα από αντιλόπες, οι οποίες βοσκούσαν αμέριμνες. "Ώρα να φάω 2-3 αντιλόπες" είπε με αυτοπεποίθηση και άρχισε να τις κυνηγά. Μετά από 2 λεπτά κυνηγιού ο Σωτίγρης σωριάστηκε στο έδαφος. Τα πνευμόνια του είχαν πάρει φωτιά, η καρδιά του χτυπούσε σαν τρελή και ανάσαινε ακατάπαυστα. Όχι μόνο δεν κατάφερε να πιάσει τις τρεις αντιλόπες, αλλά δεν έπιασε ούτε μία. Η κοιλιά του είχε αρχίσει να γουργουρίζει επικίνδυνα.

Μετά από μισή ώρα σηκώθηκε και είπε "τυχερές ήσασταν, σας χάρισα τη ζωή" προσπαθώντας να δικαιολογήσει τον εαυτό του. Συνέχισε τον δρόμο του και συνάντησε κάτι ελάφια. "Εύκολο γεύμα" σκέφτηκε. Αμέσως όρμησε εναντίον τους αλλά και πάλι άρχισε να βαριανασαίνει και τα πόδια του έτρεμαν. Τα ελάφια τον έβλεπαν και γελούσαν.

Ο Σωτίγρης άρχισε να απελπίζεται αλλά δεν το έβαλε κάτω. Συνέχισε τον δρόμο του για να βρει τον χαμένο θησαυρό. Λίγο πριν φτάσει στην αρχαία πόλη των Τίγρεων είδε ένα μισοφαγωμένο κουφάρι ελαφιού. Πλημμυρισμένος από συναισθήματα δεν ήξερε τι να κάνει. Το μυαλό του, του φώναζε να το φάει, ενώ η καρδιά του, του έλεγε πως ένας Βασιλιάς δεν τρώει κουφάρια. Μπροστά σε αυτό το δίλημμα θυμήθηκε το πρωινό γεύμα του ζωολογικού κήπου (την αντιλόπη), το οποίο αρνήθηκε να φάει, και μερικά δάκρυα του βγήκαν ασυναίσθητα.

Μετά από μερικά λεπτά σκέψης μονολόγησε με αποφασιστικότητα "Όχι, όχι , όχι. Ή είμαι Βασιλιάς ή δεν είμαι. Εξάλλου είμαι τόσο κοντά στο στέμμα μου. Σε λίγη ώρα από τώρα όλα τα ζώα της ζούγκλας θα με προσκυνούν και θα μου φέρνουν να φάω ό,τι θέλω".

Παράτησε λοιπόν το μισοφαγωμένο κουφάρι και πεινασμένος όπως ήταν μπήκε στην αρχαία χώρα των Τίγρεων. Ακολούθησε με προσοχή τις οδηγίες του χάρτη και ξαφνικά βρέθηκε μπροστά στο αιωνόβιο δέντρο. Το όμορφο κιτρινόμαυρο τρίχωμά του σηκώθηκε από την συγκίνηση που ένοιωσε και δάκρυα ενθουσιασμού έλουσαν το πρόσωπο του.

"Ήρθε η ώρα να φορέσω το στέμμα μου είπε" και άρχισε να σκάβει. Έσκαβε, έσκαβε, έσκαβε και δεν έβρισκε τίποτα. Άρχισε να απογοητεύεται αλλά αποφάσισε να συνεχίσει.. Μετά από δέκα λεπτά σκαψίματος συνέχισε να μην βρίσκει κάτι. Άρχισε λοιπόν να κλαίει καθώς κατάλαβε ότι όλα του τα όνειρα ήταν ψεύτικα.

Μέχρι που έριξε μια τελευταία νυχιά αγανάκτησης στο χώμα και... το άκουσε. Τα νύχια του γρατζουνήσαν ένα ξύλινο κουτί! Τα δάκρυα απογοήτευσης έγιναν αμέσως δάκρυα ενθουσιασμού. “Το βρήκα. Ήμουν σίγουρος ότι θα το βρω. Ήρθε η ώρα της στέψης μου”..! Άρπαξε το ξύλινο κουτί, με ευλαβικές κινήσεις σιγά σιγά το άνοιξε και οι παλμοί της καρδιάς του ανέβηκαν επικίνδυνα. Σαν άνοιξε το κουτί έμεινε αποσβολωμένος να κοιτάει για ώρα. Το βλέμμα του ήταν καρφωμένο, τα μάτια του ορθάνοιχτα και η καρδιά του έμοιαζε πως πάει να βγει από το σώμα του.

Ξαφνικά ο Σωτίγρης κατέρρευσε. Μέσα στο ξύλινο κουτί δεν υπήρχε το στέμμα που τόσο πολύ ονειρευόταν, αλλά μερικά σάπια κόκαλα ελαφιού που τα είχαν αποθηκεύσει οι παλιές Τίγρεις για ... τις δύσκολες ώρες. Δεν έβγαλε μιλιά ο Σωτίγρης. Σωριασμένος μπροστά στα σαπιοκόκαλα έκλεισε τα μάτια του και αποκοιμήθηκε, άδειος από συναισθήματα, άδειος από όνειρα..

Ο Σωτίγρης αποκοιμήθηκεΟ Σωτίγρης αποκοιμήθηκε

Την άλλη μέρα το πρωί σηκώθηκε και αποφάσισε να πάει να φάει το μισοφαγωμένο ελάφι που είχε αρνηθεί να φάει την προηγούμενη μέρα. Όταν όμως έφτασε στο σημείο είδε δυο ύαινες να τρώνε μέχρι και τα κόκαλα του ελαφιού. Έσκυψε το κεφάλι και δεν έβγαλε μιλιά. Κατάλαβε ότι η αλαζονεία, του είχε στοιχίσει ακριβά. Συγχρόνως, άρχισε να αναπολεί την ζωή του στον ζωολογικό κήπο.

Συνέχισε να περπατά μοναχός μέσα στο δάσος. Για να ξεγελάσει την πείνα του έφαγε μερικά έντομα μια και δεν ήταν ικανός ούτε λαγό να κυνηγήσει! Βάδιζε σκυφτός και σιωπηλός μέχρι που άκουσε να περπατούν κοντά του δυο τίγρεις.

- Καλημέρα αδέρφια τους είπε ο Σωτίγρης.

- Καλημέρα του απάντησαν.

- Ποιος είσαι ξένε; τον ρώτησαν με απορία.

Ο Σωτίγρης κοντοστάθηκε και αποφάσισε να παίξει το τελευταίο του χαρτί, ποντάροντας στην ιστορία του αρχαίου Βασιλιά Σωτίγρη και στο χειρόγραφο που κρατούσε.

- Είμαι ο απόγονος του Βασιλιά Σωτίγρη είπε δείχνοντας το χαρτί που είχε σχεδιάζει ο Χάρης ο λιοντάρης.

- Είμαι ο νόμιμος Βασιλιάς σας είπε με αυστηρό ύφος και πυγμή.

Οι δυο τίγρεις έπεσαν κάτω από τα γέλια και δεν μπορούσαν να σταματήσουν να γελούν.

- Γιατί γελάτε; είπε ο Σωτίγρης.

- Σας διατάζω να σταματήσετε να γελάτε.

Μετά από δυο λεπτά ασταμάτητου γέλιου οι δυο τίγρεις του είπαν:

- Μα είσαι τόσο ανόητος που νόμιζες ότι θα σε πιστέψουμε; Δεν υπάρχει αρχαίος Βασιλιάς Σωτίγρης. Πότε δεν υπήρξε.

- Τι είναι αυτά που λέτε; Έχω το χειρόγραφο του αρχαίου Βασιλιά Σωτίγρη στα χέρια μου, είπε ο Σωτίγρης.

Τότε η μία από τις δύο Τίγρεις έβγαλε ένα βιβλίο ιστορίας με αρχαίους και σύγχρονους Τίγρεις Βασιλιάδες, το οποίο είχε τυχαία πάνω της. Ο αρχαίος Βασιλιάς Σωτίγρης δεν υπήρχε πουθενά.

Τα πόδια του Σωτίγρη κόπηκαν. Είχε πλέον συνειδητοποιήσει ότι όλα του τα όνειρα και οι ελπίδες ήταν ένα μεγάλο ψέμα. Κοίταξε γύρω του με δακρυσμένα μάτια και είπεμε μια δόση αυτογνωσίας: "δεν με χωράει αυτός ο τόπος. Μάλλον πρέπει να γυρίσω πίσω στο κλουβί μου. Εκεί ανήκω".

Μέχρι το βράδυ είχε φτάσει έξω από τον ζωολογικό κήπο. Η υπέροχη μυρωδιά του ελαφιού, το οποίο σερβίρανε οι υπάλληλοι στα ζώα για βραδινό τον έκανε να ξερογλείφεται. Χτύπησε το κουδούνι και μετά από λίγο ήρθε στην πόρτα ο φύλακας.

- Ποιος είναι;

- Είμαι ο Σωτίγρ...... ο Σωτήρης, αποφάσισα να ξαναγυρίσω στο κλουβί μου είπε ο Σωτήρης.

- Περίμενε απάντησε ο φύλακας.

- Κάνε γρήγορα επειδή πεινάω του, ανταπάντησε με ύφος ο Σωτήρης.

Μετά από λίγη ώρα εμφανίστηκε ο διευθυντής, άνοιξε το μικρό παραθυράκι της πόρτας και κοίταξε τον Σωτήρη. Τον κοιτούσε από πάνω ως κάτω με ένα ύφος λύπησης και για ένα λεπτό έμειναν τα βλέμματα τους καρφωμένα να κοιτά ο ένας τον άλλο. Ο Σωτήρης κατάλαβε πόσο είχε πέσει στα μάτια του Διευθυντή, αλλά πλέον δεν τον ένοιαζε. Το μόνο που ονειρευόταν ήταν η ζεστή φωλίτσα του και το φρέσκο ελαφάκι που θα γέμιζε την άδεια κοιλιά του.

- "Λυπάμαι Σωτήρη. Στο κλουβί σου ζει άλλος Τίγρης, δεν μπορώ να σε δεχτώ πίσω", είπε και έκλεισε απότομα το παραθυράκι.

Το αίμα του Σωτήρη πάγωσε. Τα πόδια του όμως δεν κόπηκαν. Στεκόταν όρθιος με το κεφάλι ψηλά. Το βλέμμα του είχε χαμηλώσει, αλλά δεν δάκρυσε. Κατάλαβε ότι τα είχε χάσει όλα. Κατάλαβε ότι η αλαζονεία του τον κατέστρεψε. Κατάλαβε ότι ζητούσε τα πολλά και έχασε τα πάντα.

Παραδομένος στην μοίρα του γύρισε στο δάσος, όπου έζησε το υπόλοιπο της ζωής του τρώγοντας αποφάγια άλλων ζώων και έντομα.

Η ψυχή του είχε αλλάξει, είχε καταλάβει τα λάθη του, όμως ήταν πια αργά...



Ήτανε μια φορά κι έναν καιρό ένας βασιλέας και μια βασίλισσα και είχανε ένα γιο πολύ ωραίο, και τον λέγανε Ύπνο. Ο γιος τους λοιπόν αυτός δεν ήθελε να παντρευτεί. Πόσα του ’λεγε ο βασιλέας, η βασίλισσα «να παντρευτείς να κάμεις παιδιά», κείνος του κάκου.

Η βασίλισσα έβαλε υποψία μήπως αγαπούσε καμιά παρακατινή ο γιος της και δε θέλει ναν της το πει. Έβαλε δυο, τρεις να τον παραφυλάνε, να ιδούνε πού πάει, τι κάνει, να της το πούνε, μα δε κατάφεραν τίποτις. Εκεί κοντά, παρά κάτω απ’ το παλάτι, ήτανε ένα κορίτσι πολύ όμορφο, αλλά φτωχό και μόνο. Το βράδυ που νυχτέρευε, ενύσταζε· και για ναν της φύγει ο ύπνος έλεγε:

Ήρθες, ύπνε! καλώς ήρθες·
πάρε το σκαμνί και κάτσε,
ώς να νέσω* να ξενέσω
και τ’ αδράχτι να γεμίσω,
κι ύστερα να κοιμηθούμε
και να σφιχταγκαλιαστούμε.

Αυτό το ’λεγε κάθε βράδυ, που νύσταζε, για ναν της περάσει ο ύπνος της. Ένα βράδυ πέρασαν από κει οι άνθρωποι, που είχε βαλμένους η βασίλισσα, και ακούσανε που είπε το κορίτσι «ήρθες ύπνε καλώς ήρθες»· πάνε λοιπόν και λεν της βασίλισσας·

- «Πολυχρονεμένη μου βασίλισσα, εδώ παρακάτω κάθεται μια κόρη πολύ όμορφη και πολύ τίμια. Δεν είδαμε το βασιλόπουλο να μπει μέσ’ στο σπίτι της. Μονάχα κάθε βράδυ ακούμε και λέει:

Ήρθες, ύπνε! καλώς ήρθες·
πάρε το σκαμνί και κάτσε,
ώς να νέσω να ξενέσω
και τ’ αδράχτι να γεμίσω,
κι ύστερα να κοιμηθούμε
και να σφιχταγκαλιαστούμε».

Λέει η βασίλισσα:

- «Τι ώρα τ’ ακούτε αυτά; να με πάρτε ναν τ’ ακούσω κι εγώ».

Το βράδυ τη συνηθισμένη την ώρα πήραν τη βασίλισσα οι άνθρωποί της και πήγαν απ’ όξω απ’ της φτωχούλας το παραθύρι. Ζυγώνει κοντά η βασίλισσα, κλειστό το παραθύρι· άκουσε όμως από μέσα «ήρθες ύπνε καλώς ήρθες». Είπε τότες η βασίλισσα:

- «Βέβαια ο γιος μου θα είναι· βέβαια· βέβαια· γιατί εδώ στο βασίλειο δεν έχομε κανέναν άλλον ναν τον λένε Ύπνο».

Την άλλη μέρα σηκώθηκε.

- «Μπα! να πηγαίνει ο γιος μου να κάθεται στο σκαμνί το ξυλένιο! θα της στείλω καναπέ· θα της στείλω καρέκλες».

Είπε λοιπόν και της έστειλαν καναπέ, καρέκλες, χρήματα, και της είπανε, σε χαιρετάει η βασίλισσα.

- «Η βασίλισσα! λάθος θα είναι. Σε μένανε, φτωχό κορίτσι;! λάθος θα είναι» είπε αυτή.

Βρέθηκε μια γραία στην αυλή της και της είπε:

- «Κράτησ’ τα τώρα που στα ’στειλε· δεν κάνει να της τα στείλεις πίσω».

Τι να κάμει πια κι αυτή, είπε ευχαριστώ, και τα κράτησε.

Σα φύγανε οι άνθρωποι της βασίλισσας τότες της είπε η γραία·

- «Άκουσε, παιδί μου, ό,τι σου λέω γω να κάνεις, γιατί δεν έχεις κανέναν μεγαλύτερο να σε συμβουλεύσει». (Η γραία ήτανε, βλέπεις, η Μοίρα της κόρης).

Πέρασε κάμποσος καιρός, της έστειλε πάλι η βασίλισσα δώρα. Μια μέρα τής λέει η γραία·

- «Αν έρθει η βασίλισσα από δω να σε ιδεί, να της πεις πως καταλαβαίνεις ότι θα γίνεις μητέρα.

- Αμ πώς θα πω τέτοιο πράμα, κορίτσι εγώ!

- Άκουσέ με μένα, της λέει η γραία, που σου μιλώ, δε θα μετανοήσεις».

Πάει η γραία σ’ έναν μαραγκό και παραγγέλνει ένα παιδάκι σερνικό από ξύλο με τα χεράκια του, με τα ποδαράκια του, με όλα.

Πέρασε πάλι η βασίλισσα και μπήκε μέσα στο κορίτσι. Της λέει,

- «Τι κάνεις παιδί μου, καλά είσαι;

- Τι να κάνω λέει εκείνη, έχω κάμποσους μήνες που δεν είμαι καλά».

Το κατάλαβε πια η βασίλισσα και της έστελνε κάθε ημέρα και του πουλιού το γάλα, να τρώει. Τότες πάει η Μοίρα και είπε της κόρης να πέσει στο κρεβάτι πως είναι λεχώνα και στο πλευρό της τής έβανε το ξύλινο παιδί και της το σκέπασε μ’ ένα μαντήλι.

Εκεί κοντά ήτανε μια άλλη γυναίκα φτωχούλα παντρεμένη κι ήρθε ο καιρός της και γέννησε. Επήγανε οι Μοίρες να μοιράνουνε το παιδί τής γειτόνισσας στις τρεις νύχτες. Ήθελε να πάει και η δική της Μοίρα για να μοιράνει. Επαρακάλεσε και μια Μοίρα αγέλαστη, που δε γέλαγε ποτέ της, να την πάρει μαζί της. Της είπε:

- «Έλα να πάμε να διασκεδάσεις και συ».

Είχε πολλά χρόνια να γελάσει, και για τούτο τη λέγανε αγέλαστη Μοίρα. Σηκωθήκανε και πήγανε πρώτα στην άλλη τη γυναίκα που γέννησε, του είπανε του παιδιού τής φτωχούλας να γινεί καλός άνθρωπος, να προκόψει.

Η αγέλαστη Μοίρα δεν του είπε τίποτα, μήτε καλό μήτε κακό. Τότες, αφού βγήκανε απ’ την πόρτα, λέει η γριά

«Πάμε, λέει, να μοιράνουμε εδώ που γέννησε άλλη μια φτωχούλα».

Είχε ειπωμένα της ψεύτικης λεχώνας ό,τι δει μήτε να γελάσει μήτε τίποτα. Εμπήκανε λοιπόν οι Μοίρες μέσα, άκουσε η ψεύτικη λεχώνα τη βουή, δεν είπε τίποτα, δε μίλησε. Λέει η γραία τής αγέλαστης Μοίρας:

- «Εδώ θα μοιράνεις εσύ πρώτη»· και σήκωσε το μαντήλι και είδε η αγέλαστη Μοίρα το ξύλινο παιδί και ξεκαρδίστηκε απ’ τα γέλια.

- «Ου! μ’ έκαμες και γέλασα από τόσα χρόνια που είχα να γελάσω.

- Επειδή είχες τόσα χρόνια να γελάσεις και γέλασες πρέπει να του ευχηθείς να γινεί άνθρωπος».

Του είπε λοιπόν η αγέλαστη Μοίρα:

- «Σε μοιραίνω να γίνεις άνθρωπος, με αίμα, με κρέας, με μαλλιά όπως είναι τα παιδιά τ’ αληθινά».

Λέει η δεύτερη Μοίρα:

- «Σε μοιραίνω, και σου δίνω μιλιά και γνώση και μυαλό».

- Λέει η τρίτη, η γραία:

- «Κι εγώ σε μοιραίνω παιδί μου, να γίνεις βασιλιάς απαράλλακτος ο βασιλέας ο Ύπνος, ώς και μια ελιά που ’χει στο μάγουλο να την κάνεις κι εκείνηνε και άμα σε ιδεί το βασιλόπουλο, να μπεις μέσα στην καρδιά του και να σ’ αγαπήσει».

Σηκωθήκανε οι Μοίρες και φύγανε. Τότες το παιδί ζωντάνεψε και άρχισε και έκλαιε, ήθελε γάλα. Είπε λοιπόν το κορίτσι·

- «Τι να κάμω; ντρέπομαι, τον κόσμο».

Γυρίζει η Μοίρα πίσω, η δική της, και το πήρε και το βυζάξανε αλλού και το πήγε πίσω της μάνας του. Την αυγή πήγε και τό πηρε η Μοίρα και το πάει ίσα στη βασίλισσα και της λέει·

- «Γέννησε η νύφη σου και έκαμε τούτο το παιδάκι, ίδιος ο γιος σου είναι ο Ύπνος, νά! ώς και μια ελιά που ’χει στο μάγουλο, την έχει».

Τό πηρε η βασίλισσα στην αγκαλιά της και το πήγε μέσα στο γιο της. Του λέει:

- «Παιδί μου, σωθήκανε πια τα ψέματα· καλορίζικο πια, παιδί μου, να μας ζήσει. Να φέρομε και τη νύφη μου· ε, τι να γίνει· είναι φτωχή, μα ήτανε τίμια, βασίλισσα θα γίνει».

Κείνος είπε:

- «Τι λες, μάνα, δεν καταλαβαίνω τίποτα.

- Έλα, άσ’ τα τώρα αυτά· να στείλομε ναν τη φέρομε τώρα εδώ να μην κάθεται σ’ εκείνο το μικρό σπιτάκι».

Τότες της είπε κείνος·

- «Ας πάω να ιδώ τι τρέχει, πού με είδε και πού την είδα!»

Η γραία Μοίρα περίμενε απ’ όξω, ζύγωσε και του λέει·

- «Έλα πάμε μαζί, εγώ ξέρω το σπίτι».

Στο δρόμο που πηγαίνανε, όλο τον εμοίραινε, για ναν την αγαπήσει.

Επήγε μέσα το βασιλόπουλο· το κορίτσι καθότανε κι ένεθε. Καθώς τον είδε το βασιλέα επετάχτηκε ορθή, δεν ήξερε ποιος ήτανε. Του λέει·

- «Ποιος είσαι και τι θέλεις που ήρθες εδώ;

- Πώς δε με ξέρεις; εσύ είπες πως έκαμες παιδί μ’ εμένα και δε με ξέρεις;

Τότες εκείνη κάθησε και του είπε όλη την ιστορία, πως το βράδυ που έπεφτε να κοιμηθεί έλεγε:
Ήρθες, ύπνε! καλώς ήρθες·
πάρε το σκαμνί και κάτσε,
ώς να νέσω να ξενέσω
και τ’ αδράχτι να γεμίσω.
και όλα τα άλλα.
 
- Τώρα βασιλέα μου μπορείς να κάνεις ό,τι θέλεις· αυτά που γινόντουσαν εγώ δεν είχα είδηση, μου ’στελνε πράματα η βασίλισσα, εγώ δεν μπορούσα να τα στείλω πίσω».

Εκείνος δε μιλούσε, μόνο άκουε. Τότες είπε η γραία·

- «Να σου πω, παιδί μου. Εγώ είμαι η Μοίρα η δική σου και η δική της και εγώ τα ’καμα όλα τούτα και έκαμα παιδί από ξύλο και το μοίρανε η αγέλαστη Μοίρα και έγινε άνθρωπος, γιατί είδα πως δεν ήθελες να παντρευτείς και θα καταστρεφότανε το βασίλειό σου και τώρα εσώθηκε το βασίλειό σου. Μόνε πάρ’ τηνε, παιδί μου, είναι καλό κορίτσι, τίμιο, και θα ζήσετε καλά κι ευτυχισμένα».

Πήρε ένα αμάξι για να μπει η Μοίρα και κείνος και το κορίτσι, για να πάνε στο παλάτι. Καθώς στάθηκε η άμαξα, εκατέβη το βασιλόπουλο και έδωσε το χέρι για να κατεβεί πρώτα η γραία και ύστερα το κορίτσι· μα η γραία είχε γίνει άφαντη. Τότες κατάλαβε κι αυτός πως ήτανε αληθινά η Μοίρα και έτσι πήρε το κορίτσι απ’ το χέρι και πήγε απάνω στη μάνα του. Όργανα, τούμπανα, χαρές μεγάλες, έγινε ο γάμος και πήρανε νταντές και παραμάνες και δώσανε το παιδί και ζήσανε κείνοι καλά και ευτυχισμένα και μεις καλύτερα.





Μια φορά και έναν καιρό, ο Ήλιος κι ο Βοριάς έπιασαν μια μεγάλη συζήτηση για το ποιος από τους δυο ήταν ο δυνατότερος.

– Εγώ, έλεγε ο Ήλιος.

– Όχι, εγώ, έλεγε ο Βοριάς.

Κι είχαν τόσο πείσμα, ώστε κανένας τους δεν υποχωρούσε μπροστά στον άλλον.

Έτσι όμως, δεν έβγαινε συμπέρασμα, ούτε θα βγαινε ποτέ, τόσο πεισματάρηδες που ήταν κι οι δυο τους.

– Σου προτείνω ένα στοίχημα! είπε τέλος ο Βοριάς.

– Τι στοίχημα; ρώτησε ο Ήλιος.

– Να διαλέξουμε στην τύχη έναν άνθρωπο κι όποιος από τους δυο μας καταφέρει και τον γδύσει, εκείνος θα ναι ο δυνατότερος.

– Το δέχομαι το στοίχημα! είπε ο Ήλιος.

Σε λίγο, φάνηκε στον κάμπο ένας άνθρωπος, που πήγαινε ολομόναχος.

Άρχισε τότε, ο Βοριάς, να φυσάει δυνατά.

Ο διαβάτης έσκυψε το κεφάλι του και σταύρωσε τα χέρια του, πάνω στο στήθος, για να προφυλαχτεί από τον αέρα.

Ο Βοριάς φύσηξε πιο δυνατά κι ο διαβάτης, κούμπωσε το ρούχο του κι επειδή ο Βοριάς δυνάμωνε το φύσημά του, ο καημένος ο άνθρωπος έβγαλε μια μάλλινη κουβέρτα, που την κουβαλούσε σ’ ένα σακί, και τυλίχτηκε μ’ αυτήν, για να μην ξεπαγιάσει.

Όσο πιο δυνατά φυσούσε ο Βοριάς, τόσο πιο σφιχτά τυλιγότανε στην κουβέρτα του ο διαβάτης.

Στο τέλος, ο Βοριάς βαρέθηκε κι έπαψε να φυσάει.

Γύρισε στον Ήλιο και του είπε:

– Η σειρά σου τώρα να δοκιμάσεις να τον γδύσεις.

Ο Ήλιος πρόβαλε στον ουρανό, μόλις σταμάτησε να φυσάει ο Βοριάς, κι αμέσως ο διαβάτης έβγαλε από πάνω του την κουβέρτα και την έβαλε στο σακί.

Δυνάμωσε τη λάμψη του ο Ήλιος κι ο διαβάτης ξεκούμπωσε το ρούχο του.

Αλλά ο Ήλιος δυνάμωνε όλο και πιο πολύ τη λάμψη του κι ο διαβάτης, που είχε αρχίσει να ιδρώνει, άρχισε να βγάζει ένα-ένα τα ρούχα του, ώσπου, στο τέλος απόμεινε ολόγυμνος και κοιτούσε δεξιά κι αριστερά, μήπως δει κανένα δέντρο για να πάει να ξαπλώσει στον ίσκιο του.

Επειδή όμως δεν έβρισκε δέντρο, έπεσε στο ποτάμι, που περνούσε εκεί κοντά κι έμεινε στο νερό, ώσπου ο Ήλιος, σιγά-σιγά, λιγόστεψε τη λάμψη του.

– Εσύ είσαι ο δυνατότερος! παραδέχτηκε ο Βοριάς, αποχαιρετώντας τον Ήλιο.





Μια φορά και έναν καιρό, ένας ταξιδιώτης νοίκιασε ένα γάιδαρο και το αφεντικό του, για να τον βοηθήσουν να διασχίσει μια έκταση έρημη.

Ξεκίνησαν πολύ πρωί, ο ταξιδιώτης πάνω στο γάιδαρο και το αφεντικό του γαϊδάρου δίπλα του, με τα πόδια.

Το μεσημέρι που η ζέστη είχε γίνει αφόρητη έκαναν μια στάση.

Ο ταξιδιώτης κατέβηκε απ’ τον γάιδαρο και κάθισε να ξεκουραστεί στη σκιά του, μια κι εκεί γύρω δεν υπήρχε ίχνος βλάστησης.

– Σήκω αμέσως από κει, φώναξε το αφεντικό του γαϊδάρου. Αυτή η θέση είναι δική μου.

– Αφού σε πλήρωσα! Είπε ο ταξιδιώτης.

– Με πλήρωσες για το γάιδαρο κι όχι για τη σκιά του.

Οι δύο άντρες μαλώνανε και μαλώνανε συνέχεια για το ποιος θα κάτσει στη σκιά.

Κι ενώ οι δύο άντρες μαλώνανε, ο γάιδαρος, που δεν άντεχε άλλο τις φωνές τους, το ‘σκασε και τους άφησε χωρίς σκιά και χωρίς μέσο να διασχίσουν την έρημο...






Μια φορά και έναν καιρό, σ’ ένα μεγάλο αρχοντικό σπίτι με πολλά δωμάτια, έμενε μια γριά. Το σπίτι ήτανε παμπάλαιο. Κανείς δεν το πρόσεχε πια και οι τοίχοι του είχαν αρχίσει να ραγίζουν, οι σοβάδες να πέφτουν, τα πατώματα να σαπίζουν.

Η γρια, που έμενε σ’ αυτό το παλιό αρχοντικό σπίτι, κρατούσε μόνο δυο δωμάτια ανοιχτά. Στο ένα έμενε αυτή και στο άλλο η υπηρέτριά της.

Όλα τ’ άλλα δωμάτια τα είχανε κλειστά και δεν άνοιγαν ποτέ τις πόρτες και τα παράθυρά τους, ούτε έμπαιναν ποτέ εκεί μέσα.

Σε ένα από τα κλεισμένα δωμάτια, όμως δυο ποντίκια έστησαν φωλιά και, σιγά σιγά, έγιναν μια πολυάριθμη οικογένεια, στρατός ολόκληρος από ποντίκια, που αλώνιζαν σε ολόκληρο το σπίτι.

Κανείς δεν τα πείραζε και εκείνα νύχτα μέρα ροκάνιζαν ό,τι έβρισκαν μπροστά τους κι έγιναν όλα τετράπαχα.

Μια μέρα, ένας γάτος του δρόμου, βρίσκοντας ανοιχτή την εξώπορτα του σπιτιού, μπήκε μέσα για να προφυλαχτεί από το κρύο και χώθηκε κάτω από το κρεβάτι της γριάς.

Όταν τον είδε, την άλλη μέρα, η γριά χάρηκε, που θα τον είχε, και τον κράτησε.

Μια μέρα που ο γάτος περπατούσε αμέριμνος στο σπίτι, ανακάλυψε μια τρύπα η οποία οδηγούσε σε ένα από τα άλλα δωμάτια όπου ζούσαν τα ποντίκια.

Και καθώς τα ποντίκια έβγαιναν ανυποψίαστα από τη φωλιά τους, ο γάτος τα καταβρόχθιζε.

Κι επειδή τρώγοντας έρχεται η όρεξη, ο γάτος βγήκε και το επόμενο βράδυ από το δωμάτιο της γριάς και άρχισε να τριγυρνάει στο απέραντο παμπάλαιο σπίτι.

Στον πρώτο διάδρομο που μπήκε, αντίκρυσε κοπάδι ολόκληρο από ποντίκια και έπεσε απάνω τους με μανία.

Εκείνα, συνηθισμένα όπως ήταν να μην τα πειράζει κανένας, άργησαν να καταλάβουν τον κίνδυνο που τα απειλούσε και ώσπου να κρυφτούνε στις τρύπες τους ο γάτος έφαγε αρκετά.

Πού να ξεκολλήσει τώρα ο γάτος από το διάδρομο... Η γριά τον έχανε, γιατί εκείνος μέρα-νύχτα παραφύλαγε στο διάδρομο για ποντίκια.

Ο γάτος παραφύλαγε στο διάδρομο για ποντίκια.Ο γάτος παραφύλαγε στο διάδρομο για ποντίκια.

Τις επόμενες μέρες, αφού βρήκε τρύπα σε κάποια πόρτα, ο γάτος μπήκε και σ’ ένα άλλο δωμάτιο, κι από κει σε άλλο κι έτρωγε τόσα ποντίκια, όσα δεν είχε φάει σε όλη του τη ζωή κανένας γάτος, σ΄ όλο τον κόσμο!

Σιγά-σιγά όμως ξύπνησαν και τα ποντίκια και κατάλαβαν πόσο επικίνδυνος είναι ο γάτος.

Κρύφτηκαν λοιπόν μέσα στις τρύπες τους και δεν ξαναβγήκαν.

Ο γάτος περίμενε μια, περίμενε δυο μέρες, περίμενε τρείς, αλλά κανένα ποντίκι δεν φαινότανε και αυτός άρχισε να πεινάει.

Σκέφτηκε λοιπόν να τα ξεγελάσει. Ετσι, πήδηκε πάνω σ’ ένα ξύλινο χοντρό καρφί, που ήταν στον τοίχο, και κρεμάστηκε από αυτό παριστάνοντας τον ψόφιο.

Ύστερα από δυο-τρεις ώρες ένα πονηρεμένο ποντίκι, καθώς δεν άκουγε τις πατημασιές του γάτου, τόλμησε να μισοβγεί από την τρύπα του.

Κοίταξε τριγύρω και είδε το γάτο που έκανε τον ψόφιο, αλλά κατάλαβε τι είχε γίνει.

– «Άκουσε κυρ γάτο», του φώναξε. «Και σακί να σε δω να γίνεις και να σε κρεμάσουν σε καρφί, εγώ δεν έρχομαι κοντά σου» είπε το ποντικάκι και κρύφτηκε πάλι, όσο το δυνατόν πιο βαθιά μπορούσε, μέσα στην τρύπα του.

Και έτσι το ποντικικάκι γλύτωσε από τον γάτο, που έσκασε από το κακό του...





Μια φορά και έναν καιρό σε μια χώρα μακρινή υπήρχε μία λευκή φοράδα στον κόσμο. Αυτή η λευκή φοράδα γέννησε ένα αγόρι. Το θήλασε για επτά χρόνια, και μετά του είπε:

- Γιε μου, βλέπεις αυτό το μεγάλο δέντρο;

- Το βλέπω.

- Να σκαρφαλώσεις στην κορυφή του και να βγάλεις τον φλοιό του.

Το αγόρι ανέβηκε, δοκίμασε αυτό που είπε το λευκή φοράδα, αλλά δεν μπορούσε να το κάνει. Τότε η μητέρα του τον θήλασε πάλι για επτά χρόνια και τον ξανά έστειλε πάνω σε ένα πιο ψηλό δέντρο αυτή τη φορά για να βγάλει τον φλοιό του. Το αγόρι τα κατάφερε και το έβγαλε. Και τότε του είπε η λευκή φοράδα:

- Λοιπόν γιε μου, τώρα το βλέπω ότι είσαι αρκετά δυνατός. Θέλω να βγεις στον κόσμο και τότε θα μπορώ κι εγώ να πεθάνω με ήσυχη καρδιά.

Και όντως μετά από λίγο καιρό πέθανε. Το αγόρι έφυγε να γνωρίσει τον κόσμο. Καθώς περπατούσε, βρήκε ένα πυκνό δάσος και μπήκε μέσα. Απλώς τριγυρνούσε, τριγυρνούσε, και τότε έπεσε πάνω σε έναν άντρα που ξερίζωνε τα πιο δυνατά δέντρα σαν να ξερίζωνε τα χορταράκια της κάνναβης.

- Καλημέρα! λέει ο Ασπραλογογιός.

- Καλημέρα! Άκουσα τα νέα για έναν Ασπραλογογιό που είναι, λέει, πολύ δυνατός, εγώ θέλω να τον νικήσω.

- Έλα, εγώ είμαι αυτός για τον οποίο μιλούν.

Πάλεψαν. Αλλά τότε ο Ασπραλογογιός στριφογύρισε τον Αποψιλωτή και τον έριξε αμέσως στο έδαφος.

- Τώρα το βλέπω πως είσαι δυνατότερος από μένα, είπε ο Αποψιλωτής. Αλλά μπορούμε να μοιραστούμε το ψωμί μας, άφησέ με να αναλάβω καθήκοντα κοντά σου και να ταξιδέψουμε μαζί.

Ο Ασπραλογογιός τον προσέλαβε, τώρα ήταν οι δυο τους. Καθώς περπατούσαν, βρήκαν έναν άντρα που άλεθε την πέτρα σαν να ήταν ψωμί.

- Καλημέρα! λέει ο Ασπραλογογιός.

- Καλημέρα! Άκουσα για τον Ασπραλογογιό, Θέλω να τον νικήσω.

- Έλα, εγώ είμαι αυτός!

Πάλεψαν. Αλλά τότε ο Ασπραλογογιός στριφογύρισε τον Πετράλεθο τρεις τέσσερις φορές και τον έριξε αμέσως στο έδαφος.

- Τώρα το βλέπω ότι δεν μπορώ να κάνω τίποτα εναντίον σου, είπε ο Πετράλεθος. Αλλά ξέρεις τι, να με πάρεις στην υπηρεσία σου, θα είμαι ο πιο πιστός υπηρέτης σου μέχρι να πεθάνω.

Ο Ασπραλογογιός τον προσέλαβε, τώρα ήταν τρεις. Καθώς περπατούσαν, βρήκαν έναν άντρα που ζύμωνε το σίδερο σαν να ήταν ζύμη.

- Καλημέρα! λέει ο Ασπραλογογιός.

- Καλημέρα! Άκουσα τα νέα για τον Ασπραλογογιό, θέλω να τον νικήσω.

- Έλα, εγώ είμαι αυτός!

Πάλεψαν για πολύ ώρα αλλά δεν μπορούσαν να νικήσουν ο ένας τον άλλον. Προς το τέλος ο Σιδεροζυμώνος έβαλε τρικλοποδιά και έριξε στο έδαφος τον Ασπραλογογιό. Με αυτό, θύμωσε πολύ ο Ασπραλογογιός, πήδηξε πάνω στο Σιδεροζυμώνο και τον έριξε στο έδαφος για να κολλήσει εκεί. Ο Ασπραλογογιός παρόλα αυτά προσέλαβε και αυτόν, τώρα ήταν τέσσερις. Καθώς περπατούσαν, άρχισε να σκοτεινιάζει, σταμάτησαν και αποφάσισαν να μείνουν εκεί για λίγο, έτσι, έφτιαξαν μία καλύβα. Την επόμενη μέρα ο Ασπραλογογιός είπε στον Αποψιλωτή:

- Μείνε εδώ, μαγείρεψε χυλό, εμείς θα πάμε για κυνήγι.

Έφυγαν. Αλλά μόλις ο Αποψιλωτής άναψε φωτιά και άρχισε να φτιάχνει τον χυλό, εμφανίστηκε από το πουθενά ένα μικρό διαβολάκι, ένα ξωτικό. Ήταν πολύ μικρό, αλλά η γενειάδα του ήταν μακρυά, έφτανε σχεδόν μέχρι το έδαφος.

ΕφτασπιθαμήςΕφτασπιθαμής

- Είμαι ο Εφτασπιθαμής, δώσε μου αυτόν τον χυλό! Αν δεν το κάνεις, θα σε κάψω με το καζάνι και θα τον φάω απ’ την πλάτη σου!

Ο Αποψιλωτής του το έδωσε αμέσως. Ο Εφτασπιθαμής το έφαγε και του έδωσε πίσω το άδειο καζάνι. Όταν οι άλλοι γύρισαν σπίτι, δεν υπήρχε καθόλου φαγητό, βλέποντας αυτό, θύμωσαν πολύ και χτύπησαν τον Αποψιλωτή, αλλά αυτός δεν τους είπε τον λόγο για τον οποίο δεν υπήρχε χυλός.

Την επόμενη μέρα ο Πετράλεθος έμεινε σπίτι να μαγειρέψει. Μόλις άρχισε να φτιάχνει τον χυλό, ο Εφτασπιθαμής πήγε και σε αυτόν και ζήτησε τον χυλό.

- Δώσε μου αυτόν τον χυλό! Αν δεν το κάνεις, θα το φάω απ’ πλάτη σου!

Αλλά ο Πετράλεθος δεν του το έδωσε. Γι’ αυτό ο Εφτασπιθαμής τον πίεσε στο έδαφος, έβαλε το καζάνι στην πλάτη του και έφαγε τον χυλό από εκεί. Όταν οι άλλοι τρεις πήγαν σπίτι ο Αποψιλωτής γέλαγε επειδή ήξερε ότι πήρε τον χυλό και από αυτόν ο Εφτασπιθαμής.

Την τρίτη μέρα ο Σιδεροζυμώνος έμεινε σπίτι. Αλλά οι άλλοι δύο δεν είπαν ούτε σε αυτόν ούτε στον Ασπραλογογιό γιατί δεν υπήρχε χυλός τις δύο τελευταίες μέρες. Ο Εφτασπιθαμής πήγε και σε αυτόν να ζητήσει τον χυλό. Ο Σιδεροζυμώνος δεν του το έδωσε, γι’ αυτό ο Εφτασπιθαμής, το έχυσε πάνω του και το έφαγε από τη γυμνή κοιλιά του. Μόλις οι άλλοι τρεις γύρισαν σπίτι, χτύπησαν και αυτόν. Ο Ασπραλογογιός δεν ήξερε τον λόγο για τον οποίο δεν είχαν φτιάξει τον χυλό.

Την τέταρτη μέρα έμεινε σπίτι αυτός μόνος του. Οι άλλοι τρεις όλη μέρα γελούσαν με τον Ασπραλογογιό, το ήξεραν ότι ο Εφτασπιθαμής θα πάει και σ’ αυτόν. Και όντως πήγε εκεί, αλλά δεν πέτυχε τον σκοπό του γιατί ο Ασπραλογογιός βρήκε την ευκαιρία και τον έδεσε σε ένα μεγάλο δέντρο, χρησιμοποιώντας για σχοινιά τα ίδια τα γένια του Εφτασπιθαμή. Μόλις οι τρεις φίλοι έφτασαν σπίτι, τους σέρβιρε αμέσως τον χυλό. Όταν έφαγαν όλο το φαγητό, ο Ασπραλογογιός τους είπε:

- Ελάτε μαζί μου, θέλω να σας δείξω κάτι.

Τους οδήγησε στο δέντρο στο οποίο είχε δέσει τον Εφτασπιθαμή, και είδε ότι δεν είναι εκεί αυτός, μόνο η γενειάδα του. Ακολούθησαν αμέσως τα ίχνη του. Έψαχναν για επτά μέρες επτά και νύχτες και τότε βρήκαν επιτέλους μια μεγάλη τρύπα που κατέβαινε στον κάτω κόσμο και από την οποία κατέβηκε ο Εφτασπιθαμής. Συζητούσαν τι να κάνουν, τελικά αποφάσισαν να κατέβουν κάτω στην τρύπα. Ο Αποψιλωτής έφτιαξε ένα καλάθι, έδεσε ένα μεγάλο σχοινί από τα κλαδιά των δέντρων και κατέβηκε κάτω πρώτος . Αλλά είπε στους άλλους να τον τραβήξουν πάνω όταν τραβήξει το σχοινί. Μόλις έφτασε στο ένα τέταρτο του βάθους, τρόμαξε και τον τράβηξαν.

- Πάω κάτω εγώ, λέει ο Πετράλεθος.

Αλλά στο ένα τρίτο του δρόμου τρόμαξε κι αυτός και τον τράβηξαν πάνω. Έτσι, είπε ο Σιδεροζυμώνος:

- Ελάτε τώρα, είστε δειλοί. Να κατεβάσετε εμένα! Δεν φοβάμαι ούτε χίλιους διαβόλους!

Έφτασε στο μισό του δρόμου τρόμαξε και τον τράβηξαν. Τότε, o Ασπραλογογιός είπε:

- Να κατεβάσετε εμένα κάτω, αφήστε με να δοκιμάσω την τύχη μου!

Αυτός δεν φοβήθηκε. Πήγε στον κάτω κόσμο, βγήκε από το καλάθι, και έφυγε να ρίξει μια ματιά τριγύρω. Καθώς περπατούσε από ‘δω και από ΄κει, είδε ένα μικρό σπίτι, μπήκα μέσα, και τότε ποιον είδε; Τον Εφτασπιθαμή. Καθόταν σε μία γωνία βάζοντας στο πηγούνι του κάποιου είδους λάδι. Στη κουζίνα, σε ένα μεγάλο καζάνι, μαγειρευόταν ένας χυλός.

- Λοιπόν, ξωτικό, του λέει ο Ασπραλογογιός, επιτέλους σε βρήκα! Ήθελες να φάς τον χυλό μου από την κοιλιά μου αλλά τώρα ήρθε η ώρα να φάω το δικό σου από την κοιλιά σου.

Άρπαξε τον Εφτασπιθαμή, τον έριξε στο έδαφος, έχυσε τον χυλό στην κοιλιά του, το έφαγε, μετά τον τράβηξε έξω από το σπίτι, τον έδεσε σε ένα δέντρο και έφυγε. Καθώς περπατούσε, βρήκε ένα κάστρο που περιβαλλόταν από ένα χάλκινο λιβάδι και ένα χάλκινο δάσος. Όταν το είδε, μπήκε αμέσως μέσα. Εκεί, βρήκε μια όμορφη πριγκίπισσα, η οποία φοβήθηκε πολύ όταν είδε τον άντρα του πάνω κόσμου.

- Τι ψάχνεις εδώ άντρα του πάνω κόσμου, εδώ ούτε μυρμήγκι δεν περπατά.

- Λοιπόν, απάντησε ο Ασπραλογογιός, κυνήγησα ένα ξωτικό και τελικά ήρθα εδώ.

- Αλίμονο σε σένα που ήρθες εδώ! Ο άρχοντάς μου είναι ένας τρικέφαλος δράκος, αν γυρίσει σπίτι και σε βρει εδώ, θα σε σκοτώσει. Πρέπει να κρυφτείς σύντομα.

- Δεν κρύβομαι, αν γυρίσει, θα παλέψω μαζί του.

Ξαφνικά εμφανίστηκε ο δράκος.

- Ποιος είσαι εσύ; λέει στον Ασπραλογογιό, πρέπει να πεθάνεις τώρα! Ας πολεμήσουμε.

Πολέμησαν. Αλλά ο Ασπραλογογιός έριξε αμέσως τον δράκο στο έδαφος και έκοψε τα τρία του κεφάλια. Μετά, γύρισε στην πριγκίπισσα και της είπε:

- Τώρα σε ελευθέρωσα, έλα μαζί μου στον πάνω κόσμο!

- Δυστυχώς, αγαπητέ μου σωτήρα, λέει η Πριγκίπισσα, έχω δύο αδερφές εδώ τις οποίες απήγαγαν δύο δράκοι. Να τις ελευθερώσεις και ο πατέρας μου θα σου δώσει την ομορφότερη του κόρη και το μισό του βασίλειο.

- Δεν με πειράζει, πάμε να τις βρούμε, της απάντησε.

Έτσι έφυγαν για να τις βρουν. Καθώς περπατούσαν, βρήκαν ένα κάστρο που περιβαλλόταν από ένα ασημένιο λιβάδι και ένα ασημένιο δάσος.

- Λοιπόν, κρύψου εδώ μέσα στο δάσος, της είπε ο Ασπραλογογιός, θα μπω μέσα.

Η πριγκίπισσα κρύφτηκε, και ο Ασπραλογογιός μπήκε μέσα στο κάστρο. Μέσα, βρήκε μια πριγκίπισσα ακόμα πιο όμορφη από την πρώτη. Τρόμαξε κι αυτή όταν τον είδε και του φώναξε.

- Τι ψάχνεις εδώ άντρα του πάνω κόσμου, που ούτε μυρμήγκι δεν περπατά εδώ;

- Ήρθα για να σε ελευθερώσω.

- Τότε ήρθες μάταια, γιατί ο άρχοντάς μου είναι ένας εξακέφαλος δράκος, αν γυρίσει σπίτι και σε βρει εδώ, θα σε σκοτώσει.

Ξαφνικά εμφανίστηκε ο δράκος. Όταν είδε τον Ασπραλογογιό τον γνώρισε αμέσως και του είπε:

Σκότωσες τον αδελφό μου γι’ αυτό πρέπει να πεθάνεις τώρα! Ας πολεμήσουμε.

Βγήκαν έξω, πολέμησαν για πολύ ώρα, αλλά ο Ασπραλογογιός έριξε αμέσως το δράκο στο έδαφος και έκοψε τα έξι του κεφάλια. Μετά πήρε και τις δύο πριγκίπισσες, και οι τρεις τους έφυγαν για να πάνε να βρουν και να ελευθερώσουν και την νεότερη αδελφή.

Καθώς πήγαιναν, βρήκαν ένα κάστρο που περιβαλλόταν από χρυσαφί λιβάδι και χρυσαφί δάσος.

Το χρυσό κάστροΤο χρυσό κάστρο

Εδώ ο Ασπραλογογιός έκρυψε τις δύο πριγκίπισσες και μπήκε στο κάστρο. Η πριγκίπισσα σχεδόν πέθανε από την έκπληξη όταν τον είδε.

- Τι ψάχνεις εδώ άντρα του πάνω κόσμου; Εδώ ούτε το μυρμήγκι δεν περπατά, του είπε.

- Ήρθα για να σε ελευθερώσω, απάντησε ο Ασπραλογογιός.

- Τότε ήρθες μάταια, γιατί ο άρχοντάς μου είναι ένας δωδεκακέφαλος δράκος, αν γυρίσει σπίτι και σε βρει εδώ, θα σε σκοτώσει.

Μόλις το είπε αυτό μια τρομερή βροντή ακούστηκε.

- Αυτός ήταν ο άρχοντάς μου, κρύψου αμέσως.

Αλλά ακόμα και αν το ήθελε ο Ασπραλογογιός δεν μπορούσε να κρυφτεί γιατί αμέσως μπήκε μέσα ο δράκος, και όταν είδε τον Ασπραλογογιό τον γνώρισε αμέσως.

- Εδώ είσαι επιτέλους. Σκότωσες τους δύο αδελφούς μου γι’ αυτό πρέπει να πεθάνεις τώρα! Ας πολεμήσουμε.

Πολέμησαν για πολύ ώρα αλλά δεν μπορούσαν να νικήσουν ο ένας τον άλλον. Ο δράκος έριξε τον Ασπραλογογιό στο έδαφος στα γόνατά του. Τότε, ο Ασπραλογογιός πήδηξε πάνω στον δράκο και τον έριξε στο έδαφος, στη μέση του. Πήδησε και ο δράκος και έριξε τον Ασπραλογογιό στο έδαφος στις μασχάλες του. Ο Ασπραλογογιός ήταν ήδη πολύ θυμωμένος, πήδησε και αυτός πάλι και έριξε τον δράκο κάτω ώστε μόνο τα δώδεκα κεφάλια του ήταν ορατά, τότε με μία κίνηση έβγαλε το σπαθί του και έκοψε τα δώδεκα κεφάλια του δράκου. Μετά γύρισε στο κάστρο, πήρε όλες τις πριγκίπισσες και έφυγαν.

Έφτασαν στο καλάθι από το οποίο κατέβηκε ο Ασπραλογογιός, προσπάθησαν με κάθε τρόπο να μπουν όλοι μαζί αλλά σε καμία περίπτωση δεν τα κατάφεραν. Γι’αυτό ο Ασπραλογογιός σήκωσε τις τρεις πριγκίπισσες μία προς μία, ώστε να ανέβουν πάνω και στη συνέχεια περίμενε να χαμηλώσουν το καλάθι. Απλά περίμενε... για τρεις μέρες, τρεις νύχτες. Ο καημένος θα μπορούσε να περιμένει μέχρι την ημέρα της κρίσης και πάλι κανείς δεν θα χαμήλωνε το καλάθι. Κι αυτό επειδή μόλις οι τρεις υπηρέτες τράβηξαν τις τρεις πριγκίπισσες, αποφάσισαν να τις παντρευτούν και αποφάσισαν να μην χαμηλώσουν ξανά το καλάθι για τον Ασπραλογογιό, αλλά να τον αφήσουν στον κάτω κόσμο.

Όταν ο Ασπραλογογιός βαρέθηκε να περιμένει, έφυγε από εκεί. Έκανες μερικές βόλτες και σύντομα άρχισε να βρέχει, έβαλε το παλτό του αλλά έγινε μούσκεμα και γι’ αυτό έπρεπε να ψάξει κάποια στέγη για να προστατευθεί από τη βροχή. Καθώς έψαχνε αυτό, είδε μια φωλιά γρύπα με τρία μικρά γρυπάκια. Δεν τους έβλαψε αλλά τους σκέπασε με το παλτό του και κρύφτηκε σε έναν κοντινό θάμνο. Εντελώς ξαφνικά γύρισε ο γρύπας.

- Ποιος σας σκέπασε; ρώτησε τους γιούς του.

- Δεν θα σου το πούμε, γιατί θα τον σκοτώσεις.

- Όχι, δεν θα του κάνω κακό, είπε ο Γρύπας.

- Λοιπόν, βρίσκεται εκεί δίπλα στον θάμνο περιμένοντας να σταματήσει η βροχή, ώστε να μπορέσει να πάρει το παλτό του πίσω .

Ο γρίπας πήγε στον θάμνο και ρώτησε τον Ασπραλογογιό.

- Πώς μπορώ να σε ευχαριστήσω που έσωσεις τους γιούς μου;

- Δεν χρειάζομαι τίποτα, απαντά ο Ασπραλογογιός.

- Απλά ευχήσου κάτι, δεν μπορείς να φύγεις χωρίς να βρω τρόπο να σε ευχαριστήσω.

- Λοιπόν, θέλω να με πάς στον πάνω κόσμο!

Τότε ο γρύπας είπε:

- Aν κάποιος άλλος τολμούσε να ευχηθεί κάτι τέτοιο, δεν θα ζούσε για πάνω από μια ώρα, αλλά θα το κάνω για σένα. Πάρε τρία ψωμιά και τρία μεγάλα κομμάτια μπέικον. Ανέβα πάνω μου και δέσε το ψωμί στα δεξιά της πλάτης σου, το μπέικον στ’ αριστερά, και όποτε γυρίζω το κεφάλι μου στα δεξιά να μου δίνεις ένα ψωμί στο στόμα, και όποτε γυρίζω το κεφάλι μου στ’ αριστερά, να μου δίνεις ένα μπέικον στο στόμα. Αν δεν το κάνεις έτσι, θα σε ρίξω κάτω.

Ο Ασπραλογογιός τα έκανε όλα ακριβώς όπως είπε ο γρύπας. Έφυγαν για τον πάνω κόσμο. Πετούσαν για πολύ ώρα και όταν γύριζε το κεφάλι του στα δεξιά ο γρύπας τότε έβαζε ο Ασπραλογογιός ένα ψωμί στο στόμα του, όταν κοιτούσε αριστερά τότε του έδινε ένα μπέικον, μέχρι που έφαγε και το τελευταίο. Μπορούσαν ήδη να δουν τον πάνω κόσμο, και τότε έστριψε ξανά αριστερά το κεφάλι του ο γρύπας. Ο Ασπραλογογιός πήρε το μαχαίρι του, έκοψε το αριστερό του χέρι, και το έβαλε στο στόμα του γρύπα. Μετά έστριψε πάλι δεξιά το κεφάλι του ο γρύπας, και ο Ασπραλογογιός του έδωσε το δεξί του πόδι. Μέχρι ο γρύπας να το φάει, είχανε ήδη φτάσει πάνω. Αλλά o Ασπραλογογιός δεν μπορούσε να πάει πουθενά, ξάπλωσε στο έδαφος γιατί δεν είχε ούτε χέρια ούτε πόδια. Τότε ο γρύπας έβγαλε ένα μπουκάλι κρασί κάτω από το φτερό του. Το έδωσε στον Ασπραλογογιό.

- Λοιπόν, του λέει, επειδή είσαι πολύ καλός που έβαλες τα χέρια και τα πόδια σου στο στόμα μου εδώ είναι αυτό το μπουκάλι κρασί, πιές το.

Ο Ασπραλογογιός το ήπιε όλο. Και τότε… κοιτάξτε να δείτε τι έγινε, ίσως δεν θα το πιστεύατε αν δεν σας το έλεγα εγώ, αλλά με το που το ήπιε, μεγάλωσαν αμέσως τα χέρια και τα πόδια του. Και επιπλέον, ήταν επτά φορές ισχυρότερος από πριν.

Ο γρύπας πέταξε πίσω στον κάτω κόσμο. Ο Ασπραλογογιός έφυγε να βρεί τους τρεις υπηρέτες του. Καθώς περπατούσε, βρήκε στον δρόμο του ένα μεγάλο κοπάδι. Ρώτησε τον βοσκό:

- Ποιανού είναι αυτό το όμορφο κοπάδι;

- Τριών κυρίων: του Σιδεροζυμώνου, του Πετράλεθου και του Αποψιλωτή.

- Λοιπόν, δείξε μου πού ζουν.

Του έδωσε οδηγίες ο βοσκός, και σύντομα έφτασε στο κάστρο του Σιδεροζυμώνου. Μπήκε και σχεδόν τυφλώθηκε από τη μεγάλη λάμψη που υπήρχε εκεί αλλά συνέχισε να προχωράει. Βρήκε τον Σιδεροζυμώνο ο οποίος όταν είδε τον Ασπραλογογιό τρόμαξε πολύ και δεν ήξερε αν αυτό που βλέπει είναι αλήθεια ή αυταπάτη.

Ο Ασπραλογογιός τον άρπαξε, τον πέταξε έξω από το παράθυρο για να πεθάνει αμέσως. Μετά πήρε την πριγκίπισσα και πήγαν στο Πετράλεθο για να τον σκοτώσει επίσης αλλά και αυτός και ο Αποψιλωτής πέθαναν από τρόμο, απλά και μόνο όταν έμαθαν ότι γύρισε ο Ασπραλογογιός από τον κάτω κόσμο.

Ο Ασπραλογογιός πήγε τις τρεις πριγκίπισσες στον πατέρα τους. Ο γέρος βασιλιάς ήταν πολύ χαρούμενος που είδε τις κόρες του. Και όταν έμαθε όλη την ιστορία έδωσε την μικρότερή του κόρη στον Ασπραλογογιό μαζί με το μισό του βασίλειο. Είχαν έναν υπέροχο γάμο και αν ζουν ακόμα, ζουν χαρούμενοι μέχρι σήμερα....





Μια ηλιόλουστη μέρα σε ένα μικρό χωριουδάκι, γεννήθηκε ένα αγοράκι ο Αλέξανδρος. Ο Αλέξανδρος ήταν ένα ιδιαίτερο παιδί.

Καθώς μεγάλωνε έβλεπε τα άλλα παιδιά να πηγαίνουν στην κεντρική πλατεία του χωριού για το καθημερινό απογευματινό τους παιχνίδι και ήθελε και ο ίδιος να μπορεί να παίξει μαζί τους, μα τα άλλα παιδιά τον θεωρούσαν διαφορετικό από εκείνους.

Μια μέρα που οι γονείς του Αλέξανδρου θέλησαν να τον πάνε και εκείνον όπως όλα τα παιδιά να παίξει στην πλατεία, ήταν τόσο ενθουσιασμένος που επιτέλους έφτασε και η δική του στιγμή να βγει για να παίξει με τα υπόλοιπα συνομήλικα παιδιά που από τη χαρά του η καρδιά του χτυπούσε τόσο δυνατά, σχεδόν την αισθανόταν στο λαιμό του.

Όσο έπαιζε και σκάρωναν τα παιχνίδια που θα ακολουθήσουν, η ευτυχία του μεγάλωνε. Θέλησε να δείξει στους υπόλοιπους πόσο χαρούμενος ήταν και σε μια στιγμή άρχισε να χοροπηδάει και να χτυπάει τη μια παλάμη του χεριού του με την άλλη κι ένα ένα παιδάκι τα έπαιρνε μια σφιχτή αγκαλιά, σχεδόν τα κυνηγούσε για να μπορέσει να τα αγκαλιάσει.

Τότε τα άλλα παιδιά σκέφτηκαν πόσο παράξενο παιδί ήταν ο Αλέξανδρος και σταμάτησαν να παίζουν μαζί του.

Όσο περνούσε ο καιρός και έβλεπε πως δεν ήθελαν να τον έχουν και εκείνον σε αυτή τη μεγάλη ομάδα των παιδιών, δεν ξανά ζήτησε από τους γονείς του να πάει στην πλατεία. Καθόταν μόνος και απομονωμένος στο σπίτι και τις καλές μέρες έβγαινε στον κήπο του σπιτιού για να ασχοληθεί με διαφορά παιχνίδια που του φάνταζαν βαρετά.

Οι γονείς του έβλεπαν πόσο στεναχωρημένος και κακοδιάθετος ήταν και προσπαθούσαν να βρουν μια λύση να τον κάνουν να νοιώσει καλύτερα. Πήγαιναν σε πάρκα, για περίπατο στο μικρό χωριουδάκι, έπαιζαν μπάλα μαζί του στις μεγάλες αλάνες του χωριού, μα μάταια εκείνος ένοιωθε ακόμη μοναξιά. Μέσα του ήξερε πως αυτό που τον κάνει χαρούμενο είναι να βρίσκεται με τα άλλα παιδιά και να ξεφαντώνουν παίζοντας και τρέχοντας. Ακόμη και οι άνθρωποι που ζούσαν στο ίδιο χωριό τον κοιτούσαν παράξενα σαν να είναι από αλλού φερμένος. Στην πραγματικότητα ήταν απλώς ένα ιδιαίτερο παιδί που έδειχνε έντονα τα συναισθήματα του. Μια σκέψη στο μυαλό του ήρθε λέγοντας στον εαυτό του

- Δεν πειράζει αν είμαι μόνος και κανείς δεν παίζει μαζί μου. Θα αποδείξω σε όλους ότι είμαι σαν όλους του άλλους.

Έτσι ο Αλέξανδρος αφοσιώθηκε στο σχολείο του και τις ελεύθερες ώρες του διάβαζε κάθε λογής βιβλίο που του άρεσε. Περνούσε ο καιρός και τα χρόνια ώσπου έφτασε είκοσι χρόνων, είχε μπει πλέον στη σχολή Καλών Τεχνών. Όταν ακόμη φοιτούσε είχε καταφέρει να δημιουργήσει υπέροχα έργα που αναδείκνυε πόση ομορφιά κρύβει η τέχνη.

Αφού καταξιώθηκε και αναγνωρίστηκε ως ένας πολύ καλός καλλιτέχνης είχε ήδη καταφέρει τον προσωπικό του στόχο που τότε είχε βάλει ως παιδί. Τα καλοκαίρια έκανε ένα διάλειμμα επιστρέφοντας στο χωριό του για τις διακοπές του.

Καθώς περπατούσε μια μέρα και απολάμβανε τα όμορφα τοπία του τόπου του μια γνώριμη φωνή τον σταμάτησε:

- Καλώς ήλθες Αλέξανδρε! Πώς είσαι;

Ήταν ο Κώστας ένα από τα παιδάκια που τον είχανε αφήσει στο περιθώριο τότε. Ο Αλέξανδρος πάντα ευγενικός του απάντησε:

- Καλησπέρα, είμαι καλά. Ευχαριστώ!

Και προχώρησε στην πορεία του.

Αυτό το καλοκαίρι ήταν ξεχωριστό. Όποιος τον έβλεπε πάντα κοντοστέκονταν για να μάθει τα νέα του και να του δώσει συγχαρητήρια για την πορεία του. Βλέπετε ο Αλέξανδρος ήταν ο "διαφορετικός" γιατί σαν παιδί είχε έναν ξεχωριστό και όλο ενθουσιασμό τρόπο να δείχνει τα συναισθήματα του κι αυτό έμοιαζε τόσο παράξενο στους άλλους. Όμως ο ίδιος είχε συγχώρησε όλους εκείνους που τότε τον έβαζαν σε περιθώριο και ήξερε πως πλέον είχε καταφέρει να φτάσει τον στόχο του αποδεικνύοντας σε όλους ότι είναι όπως όλοι οι υπόλοιποι. ΑΝΘΡΩΠΟΣ!

ΗΘΙΚΟ ΔΙΔΑΓΜΑ

Μην κρίνεις έναν άνθρωπο από αυτό που φαίνεται, όλοι οι άνθρωποι δεν είναι ίδιοι αλλά ίσοι! 






Μια φορά κι έναν καιρό στην αρχαία Ελλάδα ζούσε ο Ηρακλής, που ήταν ο δυνατότερος από όλους τους ανθρώπους και ο μεγαλύτερος ήρωας που έγινε ποτέ. Εξολόθρευσε άγρια θηρία, έδιωξε τυράννους και κακούς βασιλιάδες και ήταν δίκαιος και καλός με τους ανθρώπους. Ήταν τόσο ατρόµητος που τα πιο ξακουστά κατορθώµατά του έμειναν για πάντα στην ιστορία, ως οι δώδεκα άθλοι του Ηρακλή.

Ο Ηρακλής ήταν ημίθεος, γιατί η μητέρα του ήταν η Αλκµήνη, κόρη του βασιλιά των Μυκηνών, και ο πατέρας του ήταν ο Δίας, ο αρχηγός όλων των θεών του Ολύμπου. Γεννήθηκε στη Θήβα όπου είχαν βρει καταφύγιο η Αλκμήνη με τον άντρα της τον Αμφιτρύωνα. Εκεί στη Θήβα, η Αλκμήνη γέννησε δύο παιδιά, τον Ηρακλή και τον Ιφικλή.

Η θέα Ήρα όμως που ήταν η γυναίκα του Δία ζήλευε την Αλκµήνη και µισούσε τον Ηρακλή. Γι’αυτό έκανε τα πάντα για να μην μεγαλώσει το μωρό. Όμως ο ∆ίας έστειλε µια µέρα τον Ερµή να φέρει τον μικρό Ηρακλή στον Όλυµπο. Επειτα έβαλε το μωρό να πιει γάλα από το στήθος της Ήρας, την ώρα που αυτή κοιµόταν. Έτσι ο Ηρακλής έγινε ανίκητος. Όταν η Ήρα ξύπνησε, είδε το μωρό να θηλάζει και αμέσως κατάλαβε ποιο ήταν. Αμέσως τραβήχτηκε και λίγο από το γάλα της χύθηκε στον ουρανό. Ετσι έγινε ο Γαλαξίας µε τα χιλιάδες αστέρια του.

Milky Way: Ο γαλαξίας δημιουργήθηκε από το γάλα της ΉραςMilky Way: Ο γαλαξίας δημιουργήθηκε από το γάλα της Ήρας
Ο Ηρακλής και τα φίδια

Μια νύχτα, όταν ο Ηρακλής έγινε οκτώ µηνών, η Ήρα έστειλε δυο φίδια να πνίξουν αυτόν και τον αδερφό του. Μόλις τα φίδια πλησίασαν την κούνια τους, όμως, ο Δίας φώτισε το δωμάτιο και τα παιδιά ξύπνησαν. Ο Ιφικλής έβαλε τα κλάµατα μόλις είδε τα φίδια. Αλλά ο Ηρακλής τα άρπαξε και τα έπνιξε. Όλοι τότε κατάλαβαν ότι ο Ηρακλής είχε θεϊκή καταγωγή.

Όταν µεγάλωσε ο Ηρακλής, παντρεύτηκε την κόρη του βασιλιά της Θήβας, τη Μεγάρα, κι έγινε βασιλιάς. Κυβερνούσε τη Θήβα και ζούσε ευτυχισµένος. Όμως η Ηρα δεν είχε ησυχάσει. Μια μέρα του έκανε μάγια και τον τρέλανε. Έτσι ο Ηρακλής έκανε κακό στα παιδιά και στη γυναίκα του, νοµίζοντας πως είναι εχθροί του. Μόλις συνήλθε και κατάλαβε το κακό που είχε κάνει, πήγε στο µαντείο των Δελφών, για να ρωτήσει τον Απόλλωνα τι έπρεπε να κάνει για να τον συγχωρέσουν οι θεοί.

Η Πυθία, η ιέρεια του Απόλλωνα, του είπε ότι έπρεπε να πάει στις Μυκήνες, την πατρίδα της µητέρας του, και να υπηρετήσει για δώδεκα χρόνια τον ξάδερφό του, τον Ευρυσθέα, που βασίλευε εκεί και να κάνει ότι τον πρόσταζε. Μετά θα γινόταν αθάνατος και θα ανέβαινε στον Όλυµπο.

Έτσι, ο Ηρακλής έφυγε από τη Θήβα μαζί µε τον ανιψιό του, τον Ιόλαο, και πήγε στις Μυκήνες για να υπηρετήσει τον Ευρυσθέα. Ο Ευρυσθέας, που φοβόταν τον Ηρακλή, τον έβαλε να κάνει δώδεκα άθλους, δηλαδή δώδεκα τρομερά κατορθώµατα, ελπίζοντας ότι σε κάποιο από αυτά θα σκοτωνόταν και θα τον ξεφορτωνόταν μια και καλή.
1ος άθλος - Το λιοντάρι της Νεμέας

Ο πρώτος άθλος του Ηρακλή ήταν να σκοτώσει το λιοντάρι της Νεµέας. Το φοβερό αυτό λιοντάρι ήταν της Ήρας και το είχε µεγαλώσει η ίδια. Το δέρµα του ήταν τόσο σκληρό που τα σιδερένια βέλη δεν το περνούσαν. Ζούσε σε µια σπηλιά µε δυο εισόδους, στην πλαγιά ενός βουνού κοντά στη Νεµέα. Από εκεί κατέβαινε στην πεδιάδα και κατασπάραζε ζώα και ανθρώπους. Οι κάτοικοι ήταν απελπισµένοι και δεν τολµούσαν να βγουν στην εξοχή.

Ο Ηρακλής, πηγαίνοντας στη Νεµέα, πέρασε από το ιερό άλσος της πόλης, έκοψε µια αγριελιά και με το ξύλο της έφτιαξε ένα βαρύ ρόπαλο. Μετά πήγε και περίµενε κοντά στη φωλιά του λιονταριού. Όταν εμφανίστηκε, ο Ηρακλής το χτύπησε µε τα βέλη του. Τα βέλη όμως έπεσαν στη γη χωρίς αποτέλεσμα και το εξαγριωμένο λιοντάρι επιτέθηκε στον Ηρακλή. Τότε αυτός το χτύπησε µε το ρόπαλο του. Το λιοντάρι πόνεσε και κρύφτηκε στη σπηλιά του. Ο Ηρακλής τότε πήρε µεγάλες πέτρες, έκλεισε τη µια είσοδο και µπήκε από την άλλη. Το λιοντάρι βρυχήθηκε και όρµησε πάνω στον ήρωα. Πάλευαν για µια ώρα αλλά στο τέλος, ο Ηρακλής κατάφερε να το πνίξει με τα χέρια του. Μετά το έγδαρε, πήρε το δέρµα του, τη λεοντή, τη φόρεσε και γύρισε στις Μυκήνες. Όταν τον είδε ο Ευρυσθέας με τη λεοντή τρόµαξε τόσο πολύ που διέταξε να του φτιάξουν ένα χάλκινο πιθάρι, για να κρύβεται όταν θα κινδύνευε.
2ος άθλος - Η Λερναία Ύδρα

Στη μια λίµνη της Πελοποννήσου, τη Λέρνη, ζούσε ένα φοβερό νερόφιδο, µε τεράστιο σώµα και εννιά κεφάλια. Από τα στόµατά του έβγαζε φωτιά που έκαιγε φυτά, ζώα κι ανθρώπους. Οι κάτοικοι της περιοχής ήταν απελπισµένοι και κανείς δεν τολµούσε να πλησιάσει τη λίµνη. Ο Ευρυσθέας διέταξε τον Ηρακλή να σκοτώσει αυτό το τέρας.

Ο Ηρακλής πήγε στη λίµνη Λέρνη µαζί µε τον Ιόλαο. Μόλις είδε τη Λερναία Ύδρα, της επιτέθηκε και με ένα δρεπάνι άρχισε να κόβει τα κεφάλια της. Μόλις όµως έκοβε ένα κεφάλι, στη θέση του φύτρωναν δύο! Φώναξε τότε τον Ιόλαο, που άναψε ένα δαυλό και µόλις ο Ηρακλής έκοβε ένα κεφάλι, ο Ιόλαος έκαιγε την πληγή. Έτσι σταµάτησαν να φυτρώνουν καινούρια κεφάλια. Το µεσαίο όµως κεφάλι της Λερναίας Ύδρας ήταν αθάνατο. Γι’ αυτό ο Ηρακλής, αφού το έκοψε, το έθαψε βαθιά στη γη κι έβαλε πάνω του µια τεράστια πέτρα. Έπειτα, βούτηξε τα βέλη του στο δηλητηριασµένο σώµα της Ύδρας κι έγιναν θανατηφόρα.
3ος άθλος - Το ελάφι της Κερύνειας

Σε ένα βουνό της Πελοποννήσου ζούσε το ιερό ελάφι της θεάς Άρτεµης, η Κερυνίτιδα Έλαφος. Είχε χρυσά κέρατα, χάλκινα πόδια και κανείς δεν το έφτανε στο τρέξιµο. Ο Ευρυσθέας διέταξε τον Ηρακλή να φέρει το ελάφι αυτό ζωντανό στις Μυκήνες.

Ο Ηρακλής δέχτηκε αλλά έπρεπε να βρει ένα τέχνασμα για να πιάσει το ελάφι χωρίς να το σκοτώσει και εξοργίσει τη θεά Άρτεµη. Ένα ολόκληρο χρόνο το κυνηγούσε στα βουνά και στα δάση χωρίς αποτέλεσµα. Μια µέρα το ελάφι µπήκε σε έναν ποτάμι, τον Λάδωνα. Τότε ο Ηρακλής το χτύπησε ελαφρά µε ένα βέλος στο πόδι. Έτσι το έπιασε, το πήρε στους ώµους του και το πήγε στις Μυκήνες. Εκεί φώναξε τον Ευρυσθέα να βγει από το παλάτι για να πάρει ο ίδιος το ελάφι. Μόλις όμως ο Ευρυσθέας πήγε να το πιάσει, ο Ηρακλής το άφησε και εκείνο έφυγε τρέχοντας γρήγορα και ελευθερώθηκε. Έτσι ο Ηρακλής τήρησε την υπόσχεσή του στη θεά Άρτεµη.
4ος άθλος - Ο Ερυμάνθιος Κάπρος

Σε ένα βουνό της Πελοποννήσου, στον Ερύµανθο, ζούσε ένας κάπρος, δηλαδή ένα τεράστιο αγριογούρουνο. Αυτό το φοβερό ζώο το είχε χαρίσει στον Ερύμανθο η θεά Άρτεμις. Από εκεί εξορμούσε σε ολόκληρη την περιοχή και τρομοκρατούσε τους χωρικούς, κατέστρεφε τα σπαρτά, ενώ με τους χαυλιόδοντές του ξέσκιζε όποιο ζώο έβρισκε μπροστά του. Αυτό το αγρίμι ενοχλούσε ακόμη και τους Κενταύρους, οι οποίοι δεν μπορούσαν να το αντιμετωπίσουν.

Ο Ευρυσθέας έστειλε τον Ηρακλή να του φέρει ζωντανό τον Κάπρο βέβαιος ότι δεν θα τα κατάφερνε. Ο Ηρακλής πήγε στον Ερύµανθο και κυνήγησε το αγριογούρουνο για µέρες. Στο τέλος το ζώο εξαντλήθηκε από την κούραση και ο Ηρακλής το έπιασε, το έδεσε, το σήκωσε στους ώµους του και το πήγε ζωντανό στις Μυκήνες. Ο Ευρυσθέας, όταν το είδε, τρόµαξε και κρύφτηκε στο χάλκινο πιθάρι του.
5ος άθλος - Οι στάβλοι του Αυγεία

Ο Αυγείας ήταν βασιλιάς της Ήλιδας και είχε αµέτρητα κοπάδια με βόδια που του τα είχε χαρίσει ο πατέρας του, ο Ήλιος. Τα ζώα αυτά ήταν πάνω από 3.000 και ζούσαν σε τεράστιους στάβλους. Ήταν τόσο πολλά όμως που οι βοσκοί του Αυγεία δεν προλάβαιναν να καθαρίζουν τους στάβλους. Έτσι είχαν µαζευτεί τεράστιοι σωροί από κοπριά που µύριζαν πολύ άσχηµα.

Ο πονηρός Ευρυσθέας έστειλε τον Ηρακλή να καθαρίσει τους στάβλους του βασιλιά Αυγεία αλλά του είπε να το κάνει σε µια μόνο µέρα. Ο Ηρακλής πήγε στον Αυγεία αλλά δεν του είπε τίποτε για τον άθλο. Προσφέρθηκε να καθαρίσει τους στάβλους σε μία ημέρα με αντάλλαγμα το ένα δέκατο του κοπαδιού. Ο Αυγείας κορόιδεψε τον ήρωα για την προσφορά του, όμως δέχθηκε και έβαλε το γιο του, τον Φυλέα, ως μάρτυρα.

Ο Ηρακλής τότε έσκαψε δύο βαθιά χαντάκια, που περνούσαν µέσα από τους στάβλους κι έφταναν µέχρι δύο ποτάμια, τον Αλφειό και τον Πηνειό. Μετά έβαλε πέτρες για φράγμα και έστρεψε το ρεύµα των ποταµών µέσα στα χαντάκια. Τα ορµητικά νερά κατέβηκαν στα χαντάκια και µπήκαν στους στάβλους, όπου παρέσυραν την κοπριά και την πήγαν όλη στη θάλασσα. Έτσι ο Ηρακλής καθάρισε τους στάβλους του Αυγεία σε µια µόνο µέρα.

Αφού τελείωσε μέσα σε μια μέρα, ο Ηρακλής ζήτησε από τον Αυγεία την αμοιβή του, όμως εκείνος αρνήθηκε να του τη δώσει, επειδή είχε μάθει ότι ο ήρωας εκτελούσε τις διαταγές του Ευρυσθέα. Στη δίκη που έγινε για να λυθεί η διαφορά, ο Φυλέας υπερασπίστηκε τον Ηρακλή αναφέροντας την υπόσχεση του πατέρα του. Όμως πριν ανακοινωθεί η απόφαση, ο Αυγείας εξόρισε τον Φυλέα και τον Ηρακλή από την Ήλιδα. Πολλά χρόνια αργότερα, ο Ηρακλής επέστρεψε και εκδικήθηκε τον Αυγεία.
6ος άθλος - Οι Στυμφαλίδες Όρνιθες

Στη λίµνη Στυµφαλία, κρύβονταν οι Στυµφαλίδες όρνιθες. Αυτά ήταν µεγάλα πουλιά, µε σιδερένια ράµφη και φτερά, που τρέφονταν µε ανθρώπινο κρέας. Ο Ευρυσθέας έστειλε τον Ηρακλή να τις σκοτώσει ελπίζοντας να τον ξεφορτωθεί αυτή τη φορά.

Ευτυχώς για τον Ηρακλή ήρθε η θεά Αθηνά να τον βοηθήσει, και του έδωσε δυο χάλκινα κρόταλα. Μόλις ο Ηρακλής πήγε στη λίμνη άρχισε να χτυπά τα κρόταλα της Αθηνάς που έκαναν τρομερό θόρυβο. Έτσι, τα πουλιά βγήκαν τροµαγµένα από τα καλάµια της λίµνης όπου κρύβονταν και πέταξαν ψηλά. Τότε ο Ηρακλής µε τα δηλητηριασμένα βέλη του σκότωσε τα περισσότερα. Όσα γλίτωσαν έφυγαν µακριά και δεν εμφανίστηκαν ποτέ ξανά.
7ος άθλος – Ο ταύρος της Κρήτης

Μετά απ’ όλα αυτά τα κατορθώµατα, ο Ευρυσθέας απογοητευμένος έστειλε τον Ηρακλή σε πιο µακρινά µέρη. Στην Κρήτη, ζούσε ο βασιλιάς Μίνωας που είχε έναν άγριο ταύρο. Από το στόµα του έβγαιναν φλόγες κι έκανε πολλές καταστροφές. Ο Ευρυσθέας έστειλε τον Ηρακλή να πιάσει τον ταύρο.

Ο Ηρακλής πήγε στην Κρήτη και αιχμαλώτισε τον ταύρο χρησιμοποιώντας ένα δίχτυ. Έπειτα, ανεβασµένος στη ράχη του ζώου, πέρασε το Αιγαίο κι επέστρεψε στις Μυκήνες.
8ος άθλος – Τα άλογα του Διομήδη

Στη Θράκη, ζούσε ένας γιος του θεού Άρη, ο βασιλιάς Διοµήδης. Είχε τέσσερα άγρια άλογα, που λέγονταν Πόδαγρος, Λάμπων, Ξάνθος και Δήμος.

Αυτά είχαν χάλκινα σαγόνια και τρέφονταν µε ανθρώπους. Ο Διομήδης τα είχε δεμένα αλλά κάθε φορά που κάποιος άτυχος ναυαγούσε στις ακτές του βασιλείου του, τον έδινε στα άλογα να τον φάνε.

Ο Ευρυσθέας έστειλε και εκεί τον Ηρακλή. Αυτός πήγε στη Θράκη, νίκησε τον Διοµήδη, έπιασε και εξημέρωσε τα άλογα και τα έφερε στις Μυκήνες.

Ο Ηρακλής και τα άλογα του Διοµήδη (από αρχαίο αγγείο)Ο Ηρακλής και τα άλογα του Διοµήδη (από αρχαίο αγγείο)
9ος άθλος – Η ζώνη της Ιππολύτης

Έπειτα ο Ευρυσθέας έστειλε τον Ηρακλή να ταξιδέψει πιο µακριά, στον Εύξεινο πόντο, στη χώρα των Αµαζόνων για να του φέρει τη ζώνη της βασίλισσας Ιππολύτης. Αυτή η ζώνη ήταν δώρο του θεού Άρη στις Αμαζόνες και είχε τρομερή ισχύ. Η κόρη του Ευρυσθέα, η Αδμήτη, ζήτησε από τον πατέρα της αυτή τη ζώνη, και ο Ευρυσθέας δεν έχασε ευκαιρία. Διέταξε τον Ηρακλή να εκτελέσει αμέσως την επιθυμία της κόρης του.

Ο Ηρακλής, μετά από πολλές περιπέτειες, βρήκε τις Αμαζόνες. Αυτές ήταν όλες τους πανόµορφες και ικανές πολεμίστριες, ξακουστές στο τόξο και στην ιππασία.  Ο Ηρακλής προσπάθησε να πάρει τη ζωή της βασίλισσάς τους. Αυτές όμως αρνήθηκαν να του δώσουν αυτό που ήθελε και του επιτέθηκαν με ορμή. 

Ο Ηρακλής τις πολέµησε. Τελικά νίκησε την Ιππολύτη, πήρε τη ζώνη της και την έφερε στον Ευρυσθέα.
10ος άθλος – Τα βόδια του Γηρυόνη

Αργότερα, ο Ευρυσθέας έστειλε τον Ηρακλή να πάει μακρυά στη Δύση, πιο πέρα κι από την άκρη της γης. Εκεί υπήρχε ένα νησί που το έλεγαν Ερύθεια στο οποίο ζούσε ένας τρομερός γιος του θεού Ποσειδώνα, ο Γηρυόνης, με τα βόδια του. Ο Ευρυσθέας ζήτησε από τον Ηρακλή να του φέρει τα βόδια για να τα θυσιάσει στην Ήρα.

Ψάχνοντας να βρει τον Γηρυόνη και το νησί του, ο Ηρακλής έφτασε ως εκεί που ενώνονται η Ευρώπη µε την Αφρική. Έπρεπε όµως να διασχίσει τον Ωκεανό αλλά δεν είχε τρόπο. Γι’ αυτό ζήτησε από τον Ήλιο να του δανείσει το χρυσό του κύπελλο. M’ αυτό το κύπελλο ταξίδευε και ο Ήλιος όταν έφερνε το φως της µέρας. Ο Ήλιος θαύµασε την παλικαριά του Ηρακλή και του το έδωσε. Έτσι ο Ηρακλής πέρασε τον Ωκεανό και έφτασε στη χώρα του Γηρυόνη.

Ο Γηρυόνης ήταν ένας γίγαντας που από τη µέση κι επάνω είχε τρία σώµατα και τρία κεφάλια. Τα βόδια του τα φύλαγε ο Ευρυτίωνας και ο σκύλος του, ο Όρθος, που είχε δυο κεφάλια και η ουρά του ήταν φίδι. Ο Ηρακλής χτύπησε με το ρόπαλό του και τον Ευρυτίωνα και το φοβερό σκυλί. Μόλις εμφανίστηκε ο Γηρυόνης, ο Ηρακλής του έριξε τα φαρμακερά βέλη του, τον νίκησε και τελικά πήρε τα βόδια. Τα έφερε στον Ευρυσθέα που τα θυσίασε στη θεά Ήρα.
11ος άθλος - Ο Κέρβερος του Άδη  

Μετά από όλα αυτά, είχε αποδειχτεί πια ότι ο Ηρακλής ήταν ανίκητος στη Γη. Γι’ αυτό ο Ευρυσθέας αποφάσισε να τον στείλει στον Κάτω Κόσµο για να του φέρει τον Κέρβερο, ένα φοβερό σκυλί µε τρία κεφάλια και ουρά δράκου, που φύλαγε την είσοδο του Άδη. Αυτό το τρομερό σκυλί ήταν αδερφός του Όρθρου, του σκυλιού του Γηρυόνη.

Ο Ηρακλής πήγε στον Άδη. Ζήτησε την άδεια του Πλούτωνα και της Περσεφόνης, για να πάρει τον Κέρβερο. Αυτοί συμφώνησαν, και ο Ηρακλής πάλεψε με τον Κέρβερο, τον νίκησε, τον έδεσε και τον πήγε στις Μυκήνες. Όταν τον αντίκρισε, ο Ευρυσθέας τρόµαξε και κρύφτηκε πάλι στο πιθάρι. Ο Ηρακλής γύρισε τον Κέρβερο στον Άδη, όπως είχε υποσχεθεί στον Πλούτωνα.

    Ο Ηρακλής τραγουδά για τον Κέρβερο:
    «...πέρασα βάσανα αµέτρητα,
    σε αφέντη δούλεψα πολύ κατώτερό µου,
    που άθλους φοβερούς, αβάσταχτους µε πρόσταξε να κάνω.
    Με είχε κι εδώ (στον Άδη) σταλµένο κάποτε, το σκύλο να του φέρω,
    γιατί άθλος πιο βαρύς, λογάριαζε, δε γίνεται από τούτον.
    Ωστόσο εγώ τού τον ανέβασα, τον έβγαλα απ’ τον Άδη,
    γιατί ήταν ο Ερµής που µου παράστεκε κι η γλαυκοµάτα κόρη.»

    Όµηρος, Οδύσσεια λ 620-626, µτφ. Καζαντζάκη

12ος άθλος – Τα χρυσά µήλα των Εσπερίδων

Μετά ο Ευρυσθέας τού ζήτησε να κάνει έναν τελευταίο άθλο. Ήθελε να του φέρει τα χρυσά µήλα από τον κήπο των Εσπερίδων. Αυτός ο κήπος ήταν γεμάτος μηλιές που ήταν γαμήλιο δώρο της Γης στον Δία και την Ηρα. Η Ήρα είχε φυτέψει τα δέντρα στον κήπο των θεών στην άκρη της γης και όποιος έτρωγε από τα χρυσά μήλα, έµενε για πάντα νέος. Εξω από τον κήπο ήταν ο Άτλαντας, ο τιτάνας που είχε καταδικαστεί από τον Δία να σηκώνει τον Ουρανό στη ράχη του.

Όμως οι κόρες του Άτλαντα έκλεβαν τα μήλα. Γι’αυτό η Ήρα είχε βάλει να τα φυλάνε οι νύµφες Εσπερίδες και ένας φοβερός δράκος, ο Λάδωνας που είχε εκατό κεφάλια.

Ο Ηρακλής ταξίδεψε πολύ για να φτάσει εκεί στον κήπο τον Εσπεριδών καθώς δεν ήξερε το δρόμο. Κάποτε έφτασε στον Καύκασο όπου ελευθέρωσε τον Προµηθέα από τα δεσμά του. Εκείνος, για να τον ευχαριστήσει, του έδειξε το δρόµο για τον κήπο των Εσπερίδων αλλά τον συµβούλεψε να στείλει τον Άτλαντα να πάρει τα χρυσά µήλα.

Ο Ηρακλής βρήκε τον Άτλαντα κι εκείνος συμφώνησε να πάει να φέρει τα μήλα από τον κήπο των Εσπερίδων. Του ζήτησε όμως να κρατήσει τον ουρανό στη ράχη του, μέχρι να γυρίσει. Ο Ηρακλής δέχτηκε.

Ο Ηρακλής κρατάει τον ουρανόΟ Ηρακλής κρατάει τον ουρανό

Ο Άτλαντας πήρε τα χρυσά µήλα, µε τη βοήθεια των Εσπερίδων, που έφτιαξαν ένα µαγικό φίλτρο και κοίµισαν το δράκο. Όταν επέστρεψε όμως στον Ηρακλή, δεν ήθελε να ξαναπάρει τον Ουρανό στη ράχη του. Του είπε ότι θα πήγαινε ο ίδιος τα µήλα στον Ευρυσθέα. Ο Ηρακλής έκανε πως συµφώνησε αλλά τον παρακάλεσε να τον βοηθήσει για λίγο να βάλει ένα µαξιλάρι στη ράχη του, ώστε να κρατάει καλύτερα τον Ουρανό. Ο Άτλαντας πλησίασε να τον βοηθήσει και τότε ο Ηρακλής έριξε τον Ουρανό στη ράχη του Άτλαντα, άρπαξε τα χρυσά µήλα και γύρισε νικητής στις Μυκήνες.

Καταφέρνοντας και αυτό τον άθλο, ο Ηρακλής ήταν επιτέλους ελεύθερος.

 
Τι σημαίνει το όνομα Ηρακλής

Το όνομα Ηρακλής σημαίνει στην ουσία αυτός που απέκτησε κλέος, δηλαδή µεγάλη δόξα, χάρη στην Ήρα. Λόγω του μίσους της Ήρας για το παιδί του Δία, ο Ηρακλής έκανε όλα αυτά τα κατορθώματα που του έφεραν τόση δόξα. Μάλιστα, ήταν τόσα πολλά αυτά που έκανε και τόσες οι ευεργεσίες του, εκτός από τους δώδεκα άθλους, που οι άνθρωποι τον αγάπησαν πολύ και τον λάτρεψαν σαν θεό. Εφτιαξαν ναούς για αυτόν, έδωσαν το όνομά του σε πολλές πόλεις (π.χ. ακόμα και σήμερα: Ηράκλειο), και έκαναν γιορτές κι αγώνες για να τον τιµήσουν. Ακόµα και το σηµερινό Γιβραλτάρ, λέγεται και «Ηράκλειες στήλες», γιατί σύμφωνα με το μύθο ο Ηρακλής περνώντας από κει έστησε δύο κολόνες, µία στην Ευρώπη και µία στην Αφρική. Οι ∆ωριείς, πίστευαν ότι κατάγονταν από τον Ηρακλή και γι’ αυτό τους έλεγαν και Ηρακλείδες. Το ίδιο πίστευε και ο Μέγας Αλέξανδρος, που έλεγε ότι ήταν απόγονος του Ηρακλή και πάντα του πρόσφερε θυσίες.



Ένας ήρεμος άνθρωπος κάποτε κατοικούσε σε ένα χωριό. Καμία προσβολή, καμία κακία που άκουγε δεν τον πείραζε.

Μέχρι που μία στιγμή, διαπιστώθηκε πως μία νέα κοπέλα είχε παιδί μέσα στα σπλάχνα της. Οργισμένοι οι γονείς, την πίεζαν να ομολογήσει το όνομα του πατέρα, αλλά εκείνη πεισματικά αρνούταν. Μέχρι που δεν άντεξε και ψευδώς, τους παρουσίασε ως μέλλοντα πατέρα τον ήρεμο άνθρωπο.

Εκείνοι έξαλλοι πήγαν να τον βρουν και τους μίλησα με τα εξής λόγια:

-Τόσο ήρεμος άνθρωπος πώς έκρυβες τόσο μεγάλη ατιμία μέσα σου! Θα αναλάβεις όλες σου τις ευθύνες μέχρι τελευταίας ρανίδας.

Ο ήρεμος άνθρωπος δε θύμωσε μαζί τους καθόλου. Αντιθέτως, φρόντιζε τη νεαρή κοπέλα και αγόραζε τρόφιμα για εκείνη αλλά και για το μωρό όταν γεννήθηκε.

Πέρασε σχεδόν ένας χρόνος και η κοπέλα δεν άντεξε από το βάρος των τύψεων και ομολόγησε πως δεν ήταν αυτός ο πατέρας του παιδιού τους, αλλά ένας νεαρός ο οποίος δούλευε στην ψαραγορά.

Μετανιωμένοι οι γονείς, πήγαν να βρουν τον ήρεμο άνδρα και απολογήθηκαν για τα άσχημα λόγια τους. Εκείνος και πάλι δεν αποκρίθηκε κάτι.

-Πώς μπορείς, τον ρώτησαν, να παραμένεις πάντοτε τόσο ήρεμος; Σε κατηγορήσαμε άδικα..

Εκείνος τότε αποκρίθηκε:

-Η πραγματικά ηρεμία κατακτιέται όταν δεν αφήνεις κανέναν και τίποτα έξω από εσένα να σε αλλάζουν…






Μια φορά και έναν καιρό, ο βασιλιάς της Αθήνας που τον έλεγαν Αιγέα, γυρνούσε από το µαντείο των ∆ελφών, και πέρασε από την Τροιζήνα. Εκεί γνώρισε την Αίθρα, την κόρη του βασιλιά Πιτθέα, και την ερωτεύτηκε. Από αυτούς τους δυο γεννήθηκε ο Θησέας. Ενώ η Αίθρα ήταν ακόµη έγκυος, ο Αιγέας χρειάστηκε να γυρίσει στην Αθήνα. Πριν φύγει, έκρυψε το σπαθί και τα χρυσά σανδάλια του κάτω από ένα βράχο, δίπλα στο ναό του Δία και της είπε: «Αν το παιδί που θα γεννήσεις είναι αγόρι, όταν θα µεγαλώσει και θα µπορέσει να σηκώσει το βράχο, να πάρει το σπαθί και τα σανδάλια µου και να έρθει στην Αθήνα να με βρει».

Έτσι, όταν ο Θησέας µεγάλωσε και έγινε πολύ δυνατός, η μητέρα του η Αίθρα τού έδειξε το βράχο. Εκείνος τον σήκωσε πολύ εύκολα, πήρε τα σανδάλια και το σπαθί του πατέρα του κι έφυγε αμέσως για την Αθήνα. Όμως ο Θησέας δεν θέλησε να πάει µε καράβι. Προτίµησε να πάει από ένα δρόμο στη στεριά που είχε ακούσει πως ήταν γεµάτος κινδύνους, από κακοποιούς, ληστές και άγρια ζώα που τροµοκρατούσαν και σκότωναν ανθρώπους.
Τα κατορθώματα του Θησέα

Όταν έφτασε κοντά στην Επίδαυρο, ο Θησέας βρήκε τον ληστή Περιφήτη, που χτυπούσε τους περαστικούς µε ένα σιδερένιο ρόπαλο. Ο Θησέας δεν φοβήθηκε τον ληστή, πάλεψε και τον νίκησε.

Έπειτα, στον Ισθµό της Κορίνθου, o Θησέας αντιμετώπισε έναν άλλο κακό, τον Σίνη. Αυτό λύγιζε τις κορυφές δυο πεύκων, έδενε πάνω τους διαβάτες, άφηνε µετά τα πεύκα ελεύθερα κι οι άνθρωποι γίνονταν δυο κοµµάτια. Και αυτόν όμως ο Θησέας τον νίκησε και τον εξουδετέρωσε.

Πιο πέρα, ο Θησέας έπιασε και σκότωσε τη Φαιά, µια αγριογουρούνα που τρόµαζε τους ανθρώπους της περιοχής.

Προχωρώντας ο Θησέας έφτασε στις Σκιρωνίδες Πέτρες. Τις έλεγαν έτσι γιατί εκεί ζούσε ο Σκίρωνας, ένας τρομακτικός ληστής ο οποίος αφού λήστευε τους περαστικούς, τους ανάγκαζε να του πλένουν τα πόδια. Μόλις όµως εκείνοι έσκυβαν µπροστά του, ο Σκίρωνας µε µια δυνατή κλωτσιά τους γκρέµιζε απ’ τα βράχια κι έπεφταν στη θάλασσα, όπου τους έτρωγε µια τεράστια χελώνα. Ο Θησέας τον νίκησε αυτόν και τον έριξε στη θάλασσα. Το µέρος αυτό από τότε λέγεται Κακιά Σκάλα.

Μετά, ο Θησέας αντιμετώπισε και νίκησε τον Προκρούστη. Αυτός ο κακός ξάπλωνε τους περαστικούς πάνω σ’ ένα κρεβάτι σιδερένιο. Αν κάποιος ήταν πιο µακρύς, του έκοβε τα πόδια. Αν ήταν πιο κοντός, του τραβούσε τα πόδια ώσπου ξεκολλούσαν. Ο Θησέας τον ξάπλωσε όμως στο σιδερένιο κρεβάτι κι επειδή ήταν πιο µακρύς του έκοψε το κεφάλι.

Θησέας και Προκρούστης. Από αρχαίο ελληνικό αγγείο.Θησέας και Προκρούστης. Από αρχαίο ελληνικό αγγείο.

Ετσι, λοιπόν, πηγαίνοντας από την Τροιζήνα στην Αθήνα, ο Θησέας έκανε πάρα πολλά κατορθώµατα νικώντας όλους τους κακοποιούς και οι άνθρωποι µπορούσαν να ταξιδεύουν πια ελεύθερα χωρίς να φοβούνται.

Μια μέρα, ο Θησέας έφτασε στην Αθήνα όπου ο πατέρας του ο Αιγέας, βλέποντας το σπαθί και τα σανδάλια του, τον αναγνώρισε αµέσως και τον υποδέχτηκε µε χαρά και ανακούφιση.
Ο Θησέας σκοτώνει το Μινώταυρο

Μερικά χρόνια πιο πριν όμως, προτού φτάσει ο Θησέας στην Αθήνα, είχε συμβεί το εξής κακό. Οι Αθηναίοι γιόρταζαν για να τιµήσουν τη θεά Αθηνά κι έκαναν αγώνες. Στους αγώνες αυτούς πήρε µέρος κι ο γιος του Μίνωα, του βασιλιά της Κρήτης. Νίκησε σ’ όλα τ’ αγωνίσµατα αλλά κάποιοι Αθηναίοι από τη ζήλια τους τον σκότωσαν. Τότε ο Μίνωας ήρθε µε πολλά καράβια από την Κρήτη και πολιόρκησε την Αθήνα. Τελικά, νίκησε τους Αθηναίους και τους ανάγκασε να του πληρώνουν έναν πολύ βαρύ φόρο για να εκδικηθεί το χαμό του γιου του. Κάθε χρόνο, έπρεπε να του στέλνουν επτά νέες κι επτά νέους για να τους τρώει ο Μινώταυρος.

Ο ΜινώταυροςΟ Μινώταυρος

Ο Μινώταυρος ήταν ένα τέρας µε κεφάλι ταύρου αλλά σώµα ανθρώπου. Ζούσε κλεισµένος στο Λαβύρινθο, στο υπόγειο του παλατιού του Μίνωα, που τον είχε φτιάξει ο αθηναίος Δαίδαλος.

Ο Λαβύρινθος είχε τόσους πολλούς διαδρόµους και δωµάτια, που κανείς ποτέ δεν είχε καταφέρει να βγει από εκεί.

Όταν λοιπόν έφτασε ο Θησέας στην Αθήνα, οι Αθηναίοι για τρίτη χρονιά έπρεπε να στείλουν τα παιδιά τους στην Κρήτη. Σε όλη την πόλη ακούγονταν θρήνοι και κλάµατα. Τότε, ο ατρόμητος Θησέας αποφάσισε να πάει µαζί με τα υπόλοιπα παιδιά στην Κρήτη για να σκοτώσει το Μινώταυρο.

Στο λιµάνι του Φαλήρου, οι Αθηναίοι αποχαιρέτησαν τους νέους και τις νέες κλαίγοντας. Έβαλαν στο καράβι µαύρα πανιά κι ο βασιλιάς Αιγέας τους παρακάλεσε, αν γύριζαν ζωντανοί, να βάλουν πανιά άσπρα για να τους δει από μακρυά και να ησυχάσει.

Το καράβι με τα μαύρα πανιά ξεκίνησε το ταξίδι του και, μετά από αρκετές μέρες, έφτασε στην Κρήτη.

Όταν αποβιβάστηκε στο νησί, ο Θησέας συνάντησε την Αριάδνη, την κόρη του Μίνωα, και την ερωτεύτηκε από την πρώτη στιγμή. Αλλά και η πριγκίπισσα γοητεύτηκε από τον θαραλλέο Θησέα, και θέλησε να τον βοηθήσει να σώσει τη ζωή του. Πήγε λοιπόν στον Δαίδαλο, που είχε φτιάξει τον Λαβύρινθο, και του ζήτησε έναν τρόπο για να δραπετεύσει ο Θησέας με τους υπόλοιπους νέους από το Λαβύρινθο.

Ο Δαίδαλος είχε τη λύση. Το σχέδιο ήταν απλό: ο Θησέας θα είχε μαζί του ένα κουβάρι νήμα και μπαίνοντας στην είσοδο του Λαβύρινθου θα έδενε την άκρη του νήματος στην πόρτα. Θα το ξετύλιγε διασχίζοντας τους δαιδαλώδεις διαδρόμους ώστε να μπορέσει μετά να γυρίσει πίσω στην είσοδο και να μην χαθεί για πάντα μέσα στο Λαβύρινθο.

Έτσι, λοιπόν, η Αριάδνη έδωσε στον Θησέα ένα κουβάρι νήµα, το μίτο, και τον συµβούλεψε να δέσει την άκρη του νήματος στην είσοδο του λαβύρινθου και να το ξετυλίγει καθώς προχωράει.

Ο Θησέας ακολούθησε πιστά τις οδηγίες της. Μπήκε µε θάρρος στο Λαβύρινθο κι έψαχνε το Μινώταυρο, ξετυλίγοντας το μίτο της Αριάδνης. Κάποια στιγµή άκουσε το άγριο µουγκρητό του τέρατος και ο Μινώταυρος εμφανίστηκε μπροστά του. Οι δυο τους πάλεψαν σκληρά αλλά ο Θησέας σκότωσε το φοβερό τέρας µε το σπαθί του.

Έπειτα, τυλίγοντας ξανά το κουβάρι, ο Θησέας βρήκε εύκολα το δρόμο προς την έξοδο μαζί με τους συντρόφους του.

Ο Θησέας σκοτώνει το Μινώταυρο. Από αρχαίο ελληνικό αγγείοΟ Θησέας σκοτώνει το Μινώταυρο. Από αρχαίο ελληνικό αγγείο

Στην είσοδο τον υποδέχτηκαν οι υπόλοιποι νέοι της Αθήνας µε δάκρυα χαράς και ανακούφισης.
Ο Θησέας επιστρέφει στην Αθήνα

Το ίδιο βράδυ ο Θησέας και οι νέοι της Αθήνας έφυγαν κρυφά µε το πλοίο τους από την Κρήτη. Μαζί τους πήραν και την Αριάδνη. Προηγουµένως είχαν φροντίσει να ανοίξουν τρύπες στα καράβια του Μίνωα, για να µην µπορούν να τους ακολουθήσουν.

Οι νέοι ταξίδεψαν χαρούµενοι µέχρι τη Νάξο. Εκεί βγήκαν σε µια ακρογιαλιά για να ξεκουραστούν. Τότε όµως πέρασε από κει ο θεός Διόνυσος. Είδε την Αριάδνη, θαµπώθηκε από την οµορφιά της και την έκλεψε, για να την κάνει γυναίκα του. Ο Θησέας στενοχωρήθηκε πολύ για το χαµό της Αριάδνης. Το πλοίο συνέχισε το ταξίδι του για την Αθήνα, αλλά κανείς δε σκέφτηκε ν’ αλλάξουν τα µαύρα πανιά και να βάλουν λευκά όπως είχε ζητήσει ο βασιλιάς.

Εν τω µεταξύ ο δυστυχής Αιγέας καθόταν στο Σούνιο και αγνάντευε συνέχεια τη θάλασσα, ελπίζοντας κάποια στιγµή να δει το πλοίο να επιστρέφει με λευκά πανιά. Όταν όμως φάνηκε το πλοίο στον ορίζοντα µε πανιά µαύρα, ο Αιγέας απ’ τη µεγάλη του λύπη έπεσε από το βράχο στη θάλασσα και πνίγηκε. Η θάλασσα όπου έπεσε ονοµάστηκε από τότε Αιγαίο πέλαγος.

Μετά το θάνατο του Αιγέα, ο Θησέας έγινε βασιλιάς της Αθήνας και βασίλεψε πολλά χρόνια µε σοφία και δικαιοσύνη. Παντρεύτηκε μάλιστα τη Φαίδρα, την αδερφή της Αριάδνης και έζησαν αυτοί καλά και εμείς καλύτερα...

Μια ακόμα ιστορία: ο Θησέας νικάει και τον Μίνωα

Πολλοί λένε πως ο Θησέας δεν ήταν γιος του Αιγέα, αλλά του θεού Ποσειδώνα. Μάλιστα στο πλοίο που πήγαινε το Θησέα και τα παιδιά των Αθηναίων στην Κρήτη βρισκόταν κι ο Μίνωας, που είχε πάει ο ίδιος να παραλάβει το βαρύ φόρο της Αθήνας. Εκεί βρισκόταν κι η Περίβοια, η όµορφη κόρη του βασιλιά των Μεγάρων. Ο Μίνωας, θαµπωµένος από την οµορφιά της, πήγε να την αγκαλιάσει με το ζόρι. Η τροµαγµένη φώναξε αμέσως τον Θησέα για βοήθεια. Εκείνος θυµωµένος απείλησε τον Μίνωα λέγοντάς του: «Συγκρατήσου βασιλιά, γιατί θα δοκιµάσεις τη δύναµη των χεριών µου. Κι αν είσαι γιος του ∆ία, εγώ είµαι γιος του Ποσειδώνα». Ο Μίνωας τότε παρακάλεσε το ∆ία, τον πατέρα του, κι έριξε αστροπελέκι. Κι αµέσως μετά πέταξε το δαχτυλίδι του στη θάλασσα κι είπε στο Θησέα: «Αν είσαι γιος του Ποσειδώνα, όπως λες, φέρε μου πίσω το δαχτυλίδι». Σαν αστραπή ο Θησέας έπεσε στη θάλασσα. Αµέσως ήρθαν δελφίνια και τον οδήγησαν στο βυθό, στο παλάτι του Ποσειδώνα. Εκεί, ο Θησέας είδε τις Νηρηίδες κι ανάµεσά τους την Αµφιτρίτη, που ήταν η γυναίκα του Ποσειδώνα. Εκείνη του έδωσε το δαχτυλίδι του Μίνωα, του έριξε στους ώµους ένα χιτώνα κατακόκκινο και στα µαλλιά τού έβαλε ολόχρυσο στεφάνι. Κι έτσι ξεπρόβαλε ο ήρωας δίπλα στο καράβι χωρίς να έχει βραχεί.





Ητανε μία φορά πριν χρόνια
ένας καθρέφτης στρογγυλός
σαν κυπαρίσσι ήταν ψηλός
κι όλος πολύ γυαλιστερός

Σ' ένα καφέ αυτός βρισκόταν
σε μία πόλη μακρινή
κι οι άνθρωποι πριν μπούνε μέσα
κοιτάζονταν όλοι εκεί...

Στον στρογγυλό τους τον καθρέφτη
που ήτανε πολύ ψηλός
πελώριος σαν κυπαρίσσι
κι όλος πολύ γυαλιστερός

'Αντρες, γυναίκες και παιδιά, στέκονταν μπροστά του πριν την είσοδό τους στο καφέ, και ο καθρέφτης όλο υπερηφάνεια, καμάρωνε σα να τους δίνει το εισιτήριο της εισόδου τους.

Σ' εμένα όλοι οι άνθρωποι
κοιτούν τον εαυτό τους
κι όμορφοι κι οι άσχημοι
να δουν το είδωλό τους
πώς νοιώθουνε πώς μοιάζουνε
σ' αυτή την κοινωνία
νομίζουν στο καθρέφτισμα
θα βρουν την ευτυχία
εγώ τους δίνω τη χαρά
να δουν την ομορφιά τους
να γίνουνε πιο όμορφοι
παρά τα βάσανά τους
να βάλουνε να βγάλουνε
ετούτο ή το άλλο
εγώ τους δίνω τη χαρά
το χρέος μου μεγάλο

Και έτσι πέρασαν τα χρόνια και οι καιροί, και ο καθρέφτης συνεχώς καμάρωνε για τη θέση του και για τον ρόλο που είχε αναλάβει. Ώσπου, μία μέρα ξαφνικά, όλα γύρω του αλλάξαν! Διαπίστωσε πως δεν καθρεφτίζονταν όλοι οι άνθρωποι πριν από την είσοδό τους στο καφέ. Για την ακρίβεια, κάποιοι τον προσπερνούσαν τρέχοντας. Άραγε για ποιο λόγο κάτι τέτοιο συνέβαινε; Να μην ένιωθαν καλά με το είδωλο τους ή κάτι άλλο πέρα απ' αυτό συνέβαινε;

Τόσο καιρό ενόμιζα
πως έδινα σ' ανθρώπους
χαρά για όσα έχουνε
παίνευαν τον εαυτό τους
όμως δεν έβλεπα καλά
κοιτούσα την εικόνα
κάτι επιφανειακό
που δε θα ζει αιώνια
τόσο καιρό έκανα καλό
μόνο σε κάποιους λίγους
συνάμα έκανα κακό
σε άλλους πιο πολλούς
τί άραγε συμβαίνει, τί άραγε συμβαίνει
στους ανθρώπους;
Ειν' άσχημοι είν' όμορφοι
τί έχει σημασία;
δεν ξέρω ποιο το νόημα
μα είναι αδικία...

Και από τη μέρα εκείνη και ύστερα, μεγάλη θλίψη έπιασε τον καθρέφτη. Ξεκίνησε να παρατηρεί όλους εκείνους που δε στέκονταν μπροστά του. Τους αφανείς ανθρώπους της καθημερινότητας, αυτούς που δεν ήθελαν να κοιτάζονται. Γιατί κάποιοι κοιτάζονται με τις ώρες και άλλοι με αποφεύγουν και με προσπερνούν σχεδόν τρέχοντας; σκεφτόταν. Δεν τους αρέσει η εικόνα τους ή έχουν άλλα πράγματα που τους απασχολούν; Και αν ναι, ποια είναι αυτά; Και με τις σκέψεις αυτές, ξεκίνησε να παρατηρεί ένα νέο. Ένα νέο που πάντα τον προσπερνούσε. Ένα νέο που δεν είχε καμιά ιδιαίτερη ομορφιά πάνω του. Έμπαινε γρήγορα στο καφέ, κάθονταν συνήθως σε ένα συγκεκριμένο τραπέζι. Τόσο καιρό ήταν εκεί όμως ποτέ δεν τον είχε προσέξει. Κάποιες φορές καθόταν μόνος του και διάβαζε. Άλλες φορές, καθόταν με παρέα ανθρώπων και συζητούσαν. Και παρατήρησε κάτι που δεν είχε ξαναδεί και ας είχε ρουφήξει τόσο καιρό τόσα πρόσωπα ανθρώπων. Τα χαμογελαστά του μάτια... Είτε όταν ήταν μόνος του, είτε όταν ήταν με παρέα, τα μάτια του χαμογελούσαν. Και όταν απολάμβανε το βιβλίο του, και όταν απολάμβανε τις κουβέντες του, και όταν απολάμβανε τον καφέ του, πάντα χαμογελούσε.

Νόμιζα πως είμαι αυτός
που κάνω να αισθάνονται καλά
οι άνθρωποι μέσα μου θαρρούν
πως βλέπουν ομορφιά
όμως δεν είναι αυτός σκοπός
σε τούτη τη ζωή
η ομορφιά η εξωτερική
είναι παροδική
ω συμφορά, μέγα κακό
είμαι επιφανειακός
ω συμφορά, μέγα κακό
είμαι επιφανειακός

Ο καθρέφτης, μόλις είχε ανακαλύψει κάτι που ποτέ του δεν είχε δει ξανά. Μέρα με τη μέρα στεναχωριόταν όλο και περισσότερο, κι άλλο, κι άλλο, ώσπου μία ήρεμη Κυριακή, που το καφέ ήταν γεμάτο κόσμο, μπααααμ, ακούγεται και όλοι τρομάξαν. Ο καθρέφτης, έσπασε κι έγινε χίλια κομμάτια...

Τον κόσμο τούτο δεν αντέχω
καλύτερα να καταρρεύσω
να φύγω απ' αυτή την πλάση
κι αληθινή ομορφιά να λάμψει
η θέση που' χω δε μ'αρέσει
ας μην είμαι άλλο πια στη μέση

Με αυτά τα λόγια ο καθρέφτης αποχαιρέτησε τον κόσμο των ανθρώπων. Πολλοί κρύφτηκαν κάτω από τα τραπέζια τους φοβούμενοι πως έχει γίνει κάποιος σεισμός. Άλλοι, έτρεξαν να δουν από κοντά τα συντρίμμια του. Ανάμεσα σε αυτούς, βρίσκονταν και ο νεαρός που τόσο καιρό ο καθρέφτης παρατηρούσε. Κοιτάζοντάς τον, ένιωσε κάτι περίεργο. Αν και ποτέ ως τώρα δεν είχε κοιταχτεί στον καθρέφτη αυτό, αισθάνονταν πως γνωρίζονται και πολύ καλά μάλιστα. Χωρίς να το πολυσκεφτεί, μάζεψε όλα κομμάτια του, και τα πήρε μαζί του.

Η βδομάδα περνούσε και ο νέος με τα κομμάτια του καθρέφτη κανείς δε γνώριζε τί απέγινε. Έγινε ωστόσο, θέμα συζήτησης στο καφέ.

Ώσπου, την Κυριακή, μία βδομάδα μετά ακριβώς από τη μέρα που ο καθρέφτης είχε σπάσει, μπήκε στο μαγαζί ο νέος, κρατώντας ένα τεράστιο αντικείμενο που ήταν σκεπασμένο με ένα πανί. Όλοι στράφηκαν πάνω του. Ο νέος, κατευθύνθηκε προς τη θέση που παλιά υπήρχε ο καθρέφτης. Στη συνέχεια, έβγαλε το πανί, και αποκαλύφθηκε το δημιούργημά του. Ένας πίνακας κατασκευασμένος από τα συντρίμμια του καθρέφτη! Όλοι κοιτούσαν το δημιούργημά του με χαρά κι ευγνωμοσύνη, μα πιο πολύ απ' όλους ο ίδιος ο καθρέφτης, που πλέον, απ' εδώ και στο εξής θα αντανακλούσε την πραγματική ομορφιά...

Η ομορφιά η πραγματική
υπάρχει μόνο στην ψυχή
κι όλα τα επιφανειακά
είναι πολύ προσωρινά.





Μια φορά και έναν καιρό, ένας φτωχός ξυλοκόπος και η γυναίκα του είχαν επτά γιους. Ομως, κάθε παιδί που γεννιόταν ήτανε μικρότερο από το προηγούμενο. Όταν μάλιστα γεννήθηκε το έβδομο, δεν ξεπερνούσε το μέγεθος ενός ρεβιθιού και γι' αυτό όλοι το φώναζαν Κοντορεβιθούλη. Ακόμα και όταν πέρασε πολύς καιρός, ο Κοντορεβιθούλης παρέμεινε το ίδιο σχεδόν μικρούλης. Ήταν όμως τόσο έξυπνος και τόσο ετοιμόλογος που ξεπερνούσε όλα τα αδέρφια του στο μυαλό.

Τα οικονομικά της οικογένειας όμως δεν πήγαιναν καθόλου καλά, και οι φτωχοί γονείς δεν ειχαν τροπο να ταΐσουν τα παιδάκια τους που αν και μικροσκοπικά είχαν εξαιρετική όρεξη. Έτσι, ένα βράδυ πριν πέσουν για ύπνο, η μητέρα και ο πατέρας συζητούσαν τι θα κάνουν για να λύσουν το πρόβλημα τους. Μέσα στην απελπισία τους αποφάσισαν να πάρουν τα παιδιά στο δάσος και να τα αφήσουν κρυφά εκεί.

Εικονογράφηση από τον Gustave Doré (1862)Εικονογράφηση από τον Gustave Doré (1862)

Όμως, ο Κοντορεβιθούλης, που δεν είχε αποκοιμηθεί, τα άκουσε όλα! Πέρασε λοιπόν όλο το βράδυ άυπνος από την στεναχώρια του και σκεφτόταν τι θα κάνει για να γλιτώσει τον εαυτό του και τα αδέρφια του από αυτό το κακό.

Το πρωί, ο Κοντορεβιθούλης έτρεξε μέχρι το ρυάκι που ήταν κοντά στο σπίτι και γέμισε τις τσέπες του με βοτσαλάκια. Στα αδέρφια του δεν είπε τίποτε από όσα είχε ακούσει να λένε οι γονείς τους. Υστερα από λίγο, οι φτωχοί γονείς ξεκίνησαν για το δάσος και είπαν στα παιδάκια τους να έρθουν μαζί τους. Σε όλο τον δρόμο και χωρίς κανείς να τον καταλάβει, αφού ήταν μικρός και έμενε τελευταίος και καταϊδρωμένος, ο Κοντορεβιθούλης πετούσε πίσω του ένα-ένα τα βοτσαλάκια που είχε μαζέψει από το ρυάκι.

Όταν έφτασαν βαθιά μέσα στο δάσος, οι γονείς απομακρύνθηκαν από τα παιδιά χωρίς να τους καταλάβουν και εξαφανίστηκαν! Μόλις τα παιδιά είδαν ότι έμειναν μόνα, άρχισαν να κλαίνε και να φωνάζουν. Ολα εκτός από τον Κοντορεβιθούλη, που γελούσε!

«Σταματήστε να κλαίτε και να φωνάζετε. Θα καταφέρουμε να βρούμε το δρόμο για το σπίτι μας», τους είπε και τους έδωσε θάρρος.

Ο Κοντορεβιθούλης πήγε μπροστά και ακολούθησε τα βοτσαλάκια που είχε ρίξει στο δρόμο προηγουμένως. Έτσι τα παιδιά κατάφεραν να γυρίσουν σιγά σιγά στο σπίτι τους χωρίς να δυσκολευτούν.

Στο μεταξύ, όμως, οι γονείς τους είχαν γύρισαν ήδη στο σπίτι όπου βρέθηκαν μπροστά σε μια πάρα πολύ ευχάριστη έκπληξη.  Ένας γείτονας τους πλήρωσε ένα δάνειο που του είχαν δώσει παλιά και το είχαν πια ξεγράψει. Με τα χρήματα αυτά, οι γονείς πήγαν και αγόρασαν τόσο πολλά τρόφιμα, που το τραπέζι τους λύγισε από το βάρος. Τότε, τους έπιασαν οι τύψεις που άφησαν τα παιδάκια τους στο δάσος και η μητέρα άρχισε να κλαίει και να λέει:

«Θεούλη μου! Αχ και να μην είχαμε αφήσει τα παιδάκια μας στο δάσος, τώρα θα μπορούσαν να φάνε όσο τραβούσε η όρεξη τους. Αχ και να ήταν τα παιδάκια μου εδώ πέρα!»

«Μανούλα εδώ είμαστε!» ακούστηκε η φωνή του Κοντορεβιθούλη, που μόλις είχε φτάσει με τους αδερφούς του στην πόρτα του σπιτιού τους. Άνοιξε την πόρτα και τα εφτά αδέλφια μπήκαν μέσα, πεινασμένα. Και αφού είδαν το τραπέζι να είναι τόσο πλούσιο και γεμάτο φαγητά άρχισαν να τρώνε του καλού καιρού. Το γλέντι συνεχίστηκε και τις επόμενες μέρες μέχρι να τελειώσουν όλα τους τα χρήματα.

Έτσι, δεν πέρασε πολύς καιρός και η πείνα ξαναεμφανίστηκε στο σπίτι τους. Οι φτωχοί γονείς απελπίστηκαν πάλι και αποφάσισαν να αφήσουν ξανά τα παιδιά στο δάσος, για να βρουν μόνα την μοίρα τους. Όπως και την πρώτη φορά, το βράδυ που οι γονείς συζητούσαν μεγαλόφωνα, ο Κοντορεβιθούλης άκουσε τα πάντα. Σκέφτηκε να βγει από το σπίτι και να μαζέψει βοτσαλάκια πάλι, αλλά για κακή του τύχη αυτή την φορά η πόρτα ήταν κλειδωμένη με σύρτη. Και επειδή ήταν πολύ μικροκαμωμένος, δεν μπορούσε να φτάσει το σύρτη της πόρτας για να την ξεκλειδώσει και έτσι δεν μπόρεσε να βγει έξω.

Ο Κοντορεβυθούλης όμως είχε μια άλλη ιδέα για να σωθεί ο ίδιος και τα αδέρφια του.  Όταν φεύγανε το πρωί για το δάσος, έβαλε ένα κομμάτι ξερό ψωμί στην τσέπη του, και το έκανε μικρά κομμάτια. Και καθώς προχωρούσαν στο δάσος έριχνε πίσω του τα ψίχουλα. Σκόπευε να τα ακολουθήσει όπως και τα χαλίκια για να μπορέσει να βρει τον δρόμο της επιστροφής στο σπίτι τους. Όμως, τα πουλάκια του δάσους φάγανε τα ψίχουλα που είχε σκορπίσει και δεν άφησαν τίποτε. Τώρα πια είχανε χαθεί πραγματικά!

Μόλις οι γονείς τους έφυγαν, τα αδέρφια έκλαιγαν και φώναζαν απελπισμένα. Ο Κοντορεβιθούλης όμως παρέμενε ψύχραιμος και τα καθησύχαζε. Τα επτά αδέλφια άρχισαν να περπατάνε στο δάσος μέχρι που νύχτωσε, τρέμοντας από τον φόβο τους. Τελικά κοιμήθηκαν κάτω από ένα δέντρο στο χορτάρι.

Όταν ξημέρωσε, ο Κοντορεβιθούλης ανέβηκε στο δέντρο για να εξερευνήσει την περιοχή. Από εκεί ψηλά, ανακάλυψε την σκεπή ενός σπιτιού. Κατέβηκε από το δέντρο και ανέλαβε να οδηγήσει τα αδέρφια του σε αυτό το άγνωστο σπίτι. Πέρασαν μέσα από θάμνους, ξέφωτα και αγκάθια μέχρι που είδαν τελικά το σπίτι μπροστά τους. Με όσο κουράγιο είχαν, προχώρησαν ως την πόρτα και την χτύπησαν διστακτικά.

Η πόρτα άνοιξε αμέσως και εμφανίστηκε μία πολύ καλή γυναίκα. Ο Κοντορεβιθούλης την παρακάλεσε να τους αφήσει να περάσουν καθώς είχαν χαθεί και δεν ήξεραν που να πάνε. Η καλή γυναίκα αναστέναξε: «Καημένα παιδιά!» και άνοιξε την πόρτα. Τους είπε όμως ότι είχε εφτά κόρες και ότι ο άντρας της ήταν ανθρωποφάγος που του άρεσε να τρώει μικρά ξένα παιδιά. Τι ατυχία! Τα αγόρια έτρεμαν από το φόβο τους μόλις το άκουσαν αυτά. Είχαν πάει σ' αυτό το άγνωστο σπίτι με την ελπίδα να φάνε κάτι αλλά τελικά θα γινόντουσαν τα ίδια φαγητό. Αλλά η γυναίκα ήταν καλή και συμπονετική και τους έδωσε κάτι για να ξεγελάσουν την πείνα τους.

Μετά από λίγο, άκουσαν βήματα και ένα δυνατό χτύπημα στην πόρτα. Ήταν ο τρομερός ανθρωποφάγος που γύρισε σπίτι του. Κάθισε στο τραπέζι να φάει, έβαλε κρασί και άρχισε να ρουθουνίζει σαν να μύριζε κάτι. Τελικά, φωνάζει στη γυναίκα του:

«Μυρίζω ανθρώπινο κρέας!»

Η καλή γυναίκα προσπάθησε να τον μεταπείσει, αλλά αυτός ακολούθησε την όσφρηση του και βρήκε τα παιδιά. Τα επτά αγόρια απελπίστηκαν γιατί ο ανθρωποφάγος ήθελε να τα φάει αμέσως.

Όμως η καλή γυναίκα του τον έπεισε να αφήσει τα παιδιά να ζήσουν για μερικές μέρες με τη δικαιολογία ότι ήταν αδύνατα και έπρεπε να πάρουν βάρος πριν τα φάει. Κλείδωσαν λοιπόν τα παιδιά να κοιμηθούν στο δωμάτιο όπου κοιμόντουσαν και οι εφτά κορούλες τους. Τα κοριτσάκια είχαν τις ίδιες ηλικίες με τα επτά αγόρια. Για να τις ξεχωρίζει από τα υπόλοιπα παιδιά, ο ανθρωποφάγος τους είχε βάλει από μία χρυσή κορόνα στο κεφάλι τους.

Ο Κοντορεβιθούλης που τα είχε προσέξει όλα αυτά, είχε ακόμα μια ιδέα. Κατέβηκε σιγά σιγά από το κρεβάτι, έβγαλε τις κορόνες από τα κορίτσια και έβαλε από μία στα αδέρφια του και στο κεφάλι του.

Στο μεταξύ ο ανθρωποφάγος ήπιε πολύ κρασί, μέθυσε και του ήρθε πάλι η όρεξη να φάει τα ξένα παιδιά. Πήρε το μαχαίρι του και σιγά σιγά πήγε στο δωμάτιο τους. Εκεί μέσα όμως ήταν πολύ σκοτεινά, και ο μεθυσμένος ανθρωποφάγος δεν μπορούσε να δει καλά. Ετσι, προχωρούσε αργά αργά μέχρι που έφτασε στο κρεβάτι που κοιμόταν ο Κοντορεβιθούλης με τα αδέλφια του. Άρχισε να πιάνει τα κεφάλια των παιδιών για να δει αν ήταν αγόρια ή κορίτσια και όταν έπιασε τις κορόνες σκέφτηκε ότι είναι οι κόρες τους που δεν ήθελε να τους κάνει κακό.

Ετσι, πήγε στο άλλο κρεβάτι νομίζοντας ότι εκεί ήταν τα ξένα αγόρια. Χωρίς καταλάβει το λάθος του, έσφαξε τις κόρες του και τις έφαγε. Χορτάτος και ευχαριστημένος αφού νόμιζε ότι είχε φάει τον Κοντορεβιθούλη και τα αδέρφια ξάπλωσε και αποκοιμήθηκε.

Εικονογράφηση από τον Gustave Doré (1862)Εικονογράφηση από τον Gustave Doré (1862)

Όταν ο Κοντορεβιθούλης άκουσε το ροχαλητό του ανθρωποφάγου, ξύπνησε τα αδέρφια του για να το σκάσουν. Περπατώντας όλοι στις μύτες των ποδιών τους, βγήκαν από το σπίτι και απομακρύνθηκαν. Ωστόσο, δεν ήξεραν προς τα που να πάνε και έτσι τριγυρνούσαν άσκοπα μέσα στο δάσος γεμάτα από φόβο.

Όταν ξημέρωσε, ο ανθρωποφάγος είπε στη γυναίκα του:

«Γυναίκα, πήγαινε να μου ετοιμάσεις τα χθεσινά καβούρια να τα φάω!»

Η γυναίκα νόμισε ότι της ζήτησε να ξυπνήσει τα επτά αγόρια για να τα φάει και πήγε στο δωμάτιο τους. Όταν μπήκε μέσα, κατάλαβε τι είχε κάνει το τέρας ο άντρας της, δεν άντεξε άλλο και λιποθύμησε.

Επειδή η γυναίκα του αργούσε να επιστρέψει, ο ανθρωποφάγος πήγε να δει τι είχε συμβεί. Μόλις μπήκε μέσα στο δωμάτιο και είδε τη λιπόθυμη γυναίκα του, κατάλαβε ότι είχε φάει τις κόρες του, και θύμωσε τόσο πολύ που αποφάσισε να κυνηγήσει τον Κοντορεβιθούλη και τα αδέλφια του. Γρήγορα-γρήγορα έβαλε κάτι μαγικές μπότες που είχε. Όποιος έκανε επτά βήματα με τις μπότες αυτές στα πόδια του, είχε διανύσει κιόλας ένα χιλιόμετρο!

Δεν πέρασε πολύ ώρα και τα επτά αγόρια είδαν τον ανθρωποφάγο να πηδάει πάνω από πεδιάδες και βουνά και να τα πλησιάζει. Όμως ο ξύπνιος Κοντορεβιθούλης τους είπε να κρυφτούν όλοι μαζί στο κοίλωμα ενός βράχου. Όταν ο ανθρωποφάγος έφτασε σε αυτόν τον βράχο, κάθισε πάνω του για να ξαποστάσει από το πολύ περπάτημα. Μετά από λίγο αποκοιμήθηκε όμως και άρχισε να ροχαλίζει και να ξεφυσάει με τρομερό θόρυβο.

Μόλις ο Κοντορεβιθούλης βεβαιώθηκε ότι ο ανθρωποφάγος είχε κοιμηθεί, ξετρύπωσε, του έβγαλε τις μαγικές μπότες και τις φόρεσε ο ίδιος.

Εικονογράφηση από τον Gustave Doré (1862)Εικονογράφηση από τον Gustave Doré (1862)

Οι μαγικές μπότες είχαν και την ιδιότητα να προσαρμόζονται ακριβώς σε όποιο πόδι τις φορούσε. Ετσι έκαναν και με το μικρούλη πόδι του Κοντορεβυθούλη. Μόλις το είδε αυτό, ο Κοντορεβυθούλης έπιασε με το κάθε χέρι του ένα από τα αδέρφια του, και αυτά με την σειρά τους με το άλλο χέρι έναν άλλο αδερφό τους. Μετά άρχισε να τρέχει και, χάρη στις μαγικές μπότες, έφτασαν σχεδόν αμέσως στο σπίτι τους.

Εκεί τους καλοδέχτηκαν οι γονείς τους που είχαν μετανιώσει για τις πράξεις τους. Ο Κοντορεβιθούλης είπε στους γονείς του να προσέχουν τα αδέρφια του καθώς αυτός θα έφευγε και με τις μαγικές μπότες θα πήγαινε να βρει την τύχη του. Εκανε μερικά βήματα και είχε βρεθεί πάνω σε ένα βουνό, και την επόμενη στιγμή είχε εξαφανιστεί τελείως από τον ορίζοντα.

Χάρη στις μαγικές μπότες του, ο Κοντορεβιθούλης έκανε πραγματικά την τύχη του. Ταξίδεψε σε μακρινά μέρη, έκανε πολλές δουλειές και κάθε φορά που δεν του άρεσε κάτι πήγαινε αλλού. Κανείς δεν μπόρεσε ποτέ να τον φτάσει ούτε με τα πόδια ούτε με το άλογο και οι περιπέτειες που έζησε είναι τόσες πολλές που κανείς δεν μπορεί να τις περιγράψει. Και έζησε αυτός καλά και εμείς καλύτερα.





Μια φορά και έναν καιρό σε μια πόλη της Ελλάδας που λεγόταν Κορώνη, ζούσε ένας πολύ πολύ πλούσιος κύριος, ο κύριος Γιώργος, ο οποίος πέρα από πλούσιος ήταν και πολύ καλός άνθρωπος.

Βοηθούσε οικονομικά φτωχούς ανθρώπους και έκανε πολλές ελεημοσύνες με αποτέλεσμα ο κόσμος να το αγαπάει πάρα πολύ.

Τα χρόνια περνούσαν και η φήμη του κυρίου Γιώργου είχε ξεπεράσει τα στενά όρια της Κορώνης. Τον γνώριζε πλέον όλη η χώρα. «Ο μπάρμπας από την Κορώνη» ήταν το παρατσούκλι του κυρίου Γιώργου. Δεν ήταν πια ένας απλός άνθρωπος. Ήταν ένας θρύλος.

Ο κύριος Γιώργος βοηθούσε όποιον του ζητούσε βοήθεια με αποτέλεσμα κάθε φορά που ένας άνθρωπος δεν είχε χρήματα να πληρώσει τις υποχρεώσεις του, να λέει «δεν φοβάμαι, έχω μπάρμπα στην Κορώνη».   

Έδινε χρήματα σε φτωχούς, άνοιγε φιλανθρωπικά ιδρύματα και μοίραζε τα χρήματα του για καλούς σκοπούς. «Στον τάφο μου θα τα πάρω;» συνήθιζε να λέει, «θέλω να βοηθάω τους ανθρώπους».

Εν τω μεταξύ ο κύριος Γιώργος και η γυναίκα του ήθελαν πολύ να κάνουν ένα παιδάκι. Παρόλο που είχαν παρά πολλά χρήματα, ένιωθαν θλίψη που δεν μπορούσαν να αποκτήσουν ένα παιδάκι.

Μέχρι που ο καλός Θεουλης τους έκανε την χάρη και απέκτησαν ένα μωράκι, ένα μελαχρινό αγόρι με όμορφα μάτια, τον Άκη.   

Ο Άκης μεγάλωσε μέσα στα πλούτη και ο κύριος Γιώργος προσπάθησε να τον κάνει καλό παιδί.

Όμως ο Άκης ήταν πολύ παράξενο και κακό παιδί. Δεν ήθελε να μοιράζεται τα παιχνίδια του, δεν ήθελε να παίζει με φτωχά παιδιά, ήταν αλαζόνας. Στο σχολείο μάλωνε με όλα τα παιδιά, στο σπίτι αρνιόταν να πιει όλο του το γάλα και δεν κοιμόταν νωρίς. Οι αγαπημένοι του ήρωες ήταν ο Κακός ο λύκος, ο Δρακουμέλ, ο Καπτεν Χουκ και ο Ρομέο! Ο κύριος Γιώργος έβλεπε τον χαρακτήρα του Άκη και πονούσε από στενοχώρια.

Τα χρόνια πέρασαν, ο Άκης έγινε πια άντρας και ο κύριος Γιώργος ήταν πλέον παππούς... Ο χαρακτήρας του Άκη όχι απλά δεν άλλαξε με τα χρόνια αλλά έγινε ακόμη χειρότερος. Ήταν πολύ κακός και από όπου περνούσε σκόρπιζε θλίψη, πόνο και στενοχώρια... «Τι να τον κάνω; Γιος μου είναι» συνήθιζε να λέει ο κύριος Γιώργος, προσπαθώντας να δικαιολογήσει τον κακό χαρακτήρα του γιού του.

Μέχρι που δεν άντεξε. Έπεσε σε βαριά στενοχώρια και έτσι παππούς που ήταν έφυγε από την ζωή.

Χιλιάδες άνθρωποι έκλαψαν για τον κύριο Γιώργο. «Έφυγε ο μπάρμπας από την Κορώνη» έλεγαν με θλίψη, «αιωνία του η μνήμη».

Μετά τον θάνατο του Κυρίου Γιώργου, όλη η περιουσία του πήγε στον γιο του τον Άκη.

Ο κύριος Γιώργος είχε αφήσει πολύ μεγάλη περιουσία αλλά και τεράστια φήμη, όμως κανείς δεν τον γνώριζε ως κύριο Γιώργο. Όλοι τον ήξεραν ως τον μπάρμπα από την Κορώνη.   

Έτσι λοιπόν αυτός ο τίτλος πέρασε  και στον γιο του, τον Άκη. Μόνο που τον Άκη τον αποκαλούσαν Κορωνο-υιό ή πιο απλά Κορωνογιό!   

Όταν ο Κορωνογιός απέκτησε όλη την περιουσία του πατέρα του, σταμάτησε να βοηθάει τους φτωχούς και έκλεισε όλα τα φιλανθρωπικά ιδρύματα. Σε ανθρώπους που ζητούσαν την βοήθεια του απαντούσε με ένα σκέτο «όχι» και συμπεριφερόταν με πολύ άσχημο τρόπο σε όλους.   

Οικογένεια δεν έκανε ποτέ, επειδή μισούσε τα παιδιά. Ζούσε μόνος του και ξόδευε την περιουσία του πατέρα του. Δεν είχε φίλους και δεν αγαπούσε κανέναν.   

Η απέχθεια που ένιωθε για τους ανθρώπους είχε ως αποτέλεσμα να απολύσει πολλούς ανθρώπους από τις επιχειρήσεις του πατέρα του, χωρίς κανένα σοβαρό λόγο.

Με τα χρόνια ο Κορωνογιός ξόδεψε όλη την περιουσία του πατέρα του και έγινε φτωχός.

Όμως η φτώχεια δεν τον έκανε να αλλάξει χαρακτήρα. Συνέχιζε να κάνει κακές πράξεις και να μισεί τους ανθρώπους. Κλείστηκε ακόμα πιο πολύ στον εαυτό του μέχρι που μια μέρα εξαφανίστηκε από προσώπου γης.

Το μίσος του Κορωνογιού για τους ανθρώπους ήταν τόσο μεγάλο που έβαλε σαν στόχο, για το υπόλοιπο της ζωής του, να βρει έναν τρόπο να τον θυμούνται για πάντα οι άνθρωποι και το όνομα του να προκαλεί φόβο...

Ταξίδεψε, με όσα χρήματα του είχαν απομείνει, σε ζούγκλες, βουνά και ερήμους προσπαθώντας να βρει ουσίες για να φτιάξει μια αρρώστια τόσο μεγάλη που θα κάνει όλους τους ανθρώπους να βήχουν και να φτερνίζονται.

Μετά από αρκετή προσπάθεια, κατάφερε να φτιάξει έναν γαργαλοϊό, ένα αόρατο ζουζούνι που είχε την ικανότητα να γαργαλάει ο,τι βρει και να μπαίνει παντού, στην μύτη, στο στόμα, στον λαιμό.

Ο Κορωνογιός έριξε τον γαργαλοϊό στην χώρα και πάρα πολλοί άνθρωποι άρχισαν να φτερνιζονται και να βήχουν, επειδή τα αόρατα ζουζούνια τους γαργαλουσαν με μανία.

Ο Κορωνογιός χαιρόταν πάρα πολύ με την στεναχώρια των ανθρώπων και δεν διστασε να δηλώσει ότι εκείνος έφτιαξε τον γαργαλοϊό. Έτσι κι αλλιώς δεν τον ένοιαζε πια η ζωή του. Ήταν χαρούμενος με την θλίψη που είχε προκαλέσει.

Στη συνέχεια, οι άλλοι άνθρωποι έπιασαν τον Κορωνογιό και τον τιμώρησαν σκληρά, βάζοντας τον στην φυλακή για το υπόλοιπο της ζωής του.

Το κακό όμως είχε γίνει.

Χιλιάδες άνθρωποι είχαν κολλήσει τον γαργαλοϊό και υπέφεραν από το ατελείωτο γαργαλητό.

Πέρασαν μήνες πολλοί και ο γαργαλοϊός συνέχισε να γαργαλάει πολλούς ανθρώπους. Πλέον κανείς δεν τον ονομαζε γαργαλοϊό. Όλοι οι άνθρωποι κατηγορούσαν και καταριόντουσαν τον Κορωνογιό για αυτό που συνέβαινε. Ο γαργαλοϊός λεγόταν πλέον Κορωνοϊός!   

Ο Κορωνοϊός είχε γίνει φόβος και τρόμος μέσα στην χώρα και ο Κορωνογιός χαιρόταν.. Ο στόχος του να γαργαληθει μέχρι και ο τελευταίος άνθρωπος στη χώρα ήταν πολύ πιθανός.

Όμως ξαφνικά μια μέρα βρέθηκε το αντίδοτο. Οι άνθρωποι το ήπιαν και ο Κορωνοϊός εξαφανίστηκε για πάντα.

Ο Άκης, ο Κορωνογιός στεναχωρήθηκε πολύ που βρέθηκε το αντίδοτο. Ο στόχος του να γαργαληθεί κάθε άνθρωπος δεν πραγματοποιήθηκε. Τα υπόλοιπα χρόνια της ζωής του έμεινε κλεισμένος μέσα στην φυλακή.

Μπορεί ο μπαμπάς του, «ο μπάρμπας από την Κορώνη»,  να είχε μείνει στην ιστορία ως ένας υπέροχος άνθρωπος, όμως ο Κορωνογιός έμεινε στην ιστορία ως ένας πολύ κακός άνθρωπος, παρόμοιος με τον κακό τον λύκο, τον Δρακουμέλ, τον Καπτεν Χουκ, τον Ρομέο και τους υπόλοιπους κακούς ήρωες που τόσο πολύ αγαπούσε.




Κάποτε οι βάτραχοι διοργάνωσαν έναν αγώνα αναρρίχησης. Στόχος τους ήταν να ανέβουν στην ψηλότερη κορυφή ενός πύργου. Πολλοί άνθρωποι μαζεύτηκαν εκεί να τους υποστηρίξουν.

Ο αγώνας ξεκίνησε…

Στην πραγματικότητα, ο κόσμος δεν πίστευε ότι ήταν εφικτό να ανέβουν οι βάτραχοι στην κορυφή του πύργου. Το μόνο που άκουγες ήταν:

    «Τι κόπος! Ποτέ δεν θα τα καταφέρουν…»

Οι βάτραχοι άρχισαν να αμφιβάλλουν για τους εαυτούς τους… Ο κόσμος συνέχιζε να φωνάζει:

    «Τι κόπος! Πoτέ δεν θα τα καταφέρουν…»

Τότε οι βάτραχοι, ο ένας μετά τον άλλο, παραδέχονταν την ήττα τους, εκτός από έναν, που συνέχισε να σκαρφαλώνει…

Στο τέλος, μόνο αυτός, και μετά από τρομερή προσπάθεια, κατόρθωσε να φθάσει στην κορυφή!

Ο βάτραχος συνέχισε να σκαρφαλώνει μέχρι που έφτασε στην κορφή του πύργου!

Ένας από τους χαμένους βατράχους, πλησίασε να ρωτήσει τον νικητή πως τα κατάφερε να ανέβει στην κορυφή…

Τότε συνειδητοποίησε ότι o νικητής βάτραχος ήταν κουφός!

Η ιστορία του κουφού βατράχου μας διδάσκει ότι για να πετύχουμε τους στόχους μας, χρειάζεται πολλές φορές να προχωράμε μπροστά χωρίς να ακούμε τις γνώμες των γύρω μας, όπως συμβαίνει και με τον βάτραχο της ιστορίας.

Ποτέ να μην ακούμε ανθρώπους που έχουν την κακή συνήθεια να είναι αρνητικοί, γιατί μας κλέβουν τις μεγαλύτερες λαχτάρες και πόθους της καρδιάς μας!

Προσπαθούμε να υπενθυμίζουμε στον εαυτό μας τη φράση: «Σκέψου θετικά!»

Σε όσους μας λένε ότι δεν μπορούμε να πετύχουμε τους στόχους μας ή να πραγματοποιήσουμε τα όνειρά μας να είμαστε πάντα... σαν ένας κουφός βάτραχος!



Μια φορά και έναν καιρό ήταν ένας μπαλωματής και τον έλεγαν Λάζαρο. Μια μέρα, που μπάλωνε, μαζεύτηκαν πολλές μύγες. Ο Λάζαρος τράβηξε ένα μπάτσο και σκότωσε σαράντα μύγες. Τότε πήγε κι έφτιαξε ένα σπαθί κι έγραψε πάνω του: "Με μια τραβησιά σκότωσα σαράντα ψυχές!". Κι αφού το έφτιαξε το σπαθί, κίνησε και πήγε στην ξενιτιά.

Και σαν περπάτησε δυο μέρες μακριά από τον τόπο του, βρήκε ένα πηγάδι κι έπεσε κι εκοιμήθηκε. Εκεί όμως έμεναν δράκοι.

Τότε ήρθε στο πηγάδι ένας δράκος να πάρει νερό κι είδε το Λάζαρο, πού κοιμόταν, αλλά είδε και κείνα, που ήταν γραμμένα στο σπαθί του, και πήγε και τα είπε και στους άλλους δράκους.

Οι άλλοι δράκοι του είπαν, να του πει να γίνουν βλάμηδες (φίλοι). Πήγε λοιπόν ο δράκος πίσω στο Λάζαρο και του είπε, αν έχει ευχαρίστηση να γίνουν φίλοι. Ο Λάζαρος του απάντησε, πως θέλει, και έτσι γίνηκαν φίλοι και κάθονταν αντάμα. Ύστερα του είπαν οι δράκοι να πηγαίνουν με τη σειρά για νερό καθώς και για ξύλα.

Πήγαν πρώτοι οι δράκοι για ξύλα και για νερό. Και ύστερα ήρθε η σειρά του Λάζαρου να πάει να φέρει νερό με το ασκί.

Ο Λάζαρος με μεγάλη δυσκολία πήγε το ασκί άδειο στο πηγάδι, κι επειδή δε μπορούσε να το φέρει πίσω γεμάτο νερό, δεν το γέμισε το ασκί, αλλά κάθισε και έσκαφτε ολόγυρα το πηγάδι.

Οι δράκοι σαν άργησε ο Λάζαρος, φοβήθηκαν κι έστειλαν έναν, να πάει να δει τι γίνηκε.

Ο δράκος πήγε και του είπε:

"Τί κάνεις αυτού κυρ-Λάζαρε;"

"Δε μπορώ, του απαντάει ο Λάζαρος, κάθε μέρα να έρχομαι να παίρνω νερό. Θα φέρω μια φορά όλο το πηγάδι να ξεγλιτώσω!"

"Για όνομα του Θεού, κυρ-Λάζαρε, μη, γιατί ψοφούμε από τη δίψα, θα πηγαίνουμε εμείς στην σειρά σου."

Ετσι έγινε. Υστερα από λίγο καιρό, ήρθε του Λάζαρου η σειρά να φέρει και ξύλα, κι επειδή δεν μπορούσε να φορτωθεί ένα δένδρο όπως οι άλλοι δράκοι, έδενε όλα τα δέντρα με σχοινιά.

Και σαν άργησε ως το βράδυ, έστειλαν πάλι οι δράκοι ένα δράκο να δει τι κάνει.

"Τί κάνεις αυτού κυρ-Λάζαρε;" του είπε.

"Θέλω να φέρω όλο το δάσος μια φορά για να ξεγλιτώσω", του απαντά ο Λάζαρος.

"Μη κυρ-Λάζαρε, γιατί θα ψοφήσουμε απ'το κρύο. Θα πηγαίνουμε εμείς στη σειρά σου."

Και πήρε ο δράκος το δέντρο και το πήγε πίσω.

Ύστερ'από κάμποσον καιρό που συνεχιζόταν αυτό το βιολί, είπαν οι δράκοι να σκοτώσουν το Λάζαρο μια και δεν τον χρειάζονταν πια. Ετσι αποφάσισαν το βράδυ να τον χτυπήσουν όλοι από μια τσεκουριά.

Ο Λάζαρος όμως τα άκουσε αυτά, και το βράδυ έβαλ'ένα κούτσουρο στη θέση του και το εσκέπασε με την κάπα του.

Ετσι, το βράδυ οι δράκοι εχτύπησαν το κούτσουρο όλοι από μια τσεκουριά και το έκαναν κομμάτια, και νόμιζαν πως τον εσκότωσαν τον Λάζαρο.

Αφού αποκοιμήθηκαν οι δράκοι, ο Λάζαρος πήρε το κούτσουρο και τό'ριξε όξω και πλάγιασε να κοιμηθεί.

Τα ξημερώματα ο Λάζαρος βόγκηξε, οπότε τον άκουσαν οι δράκοι και τον ρώτησαν:

"Τί έχεις;"

Κι αυτός τους είπε ότι κάτι ψύλλοι τον ετσίμπησαν.

Οι δράκοι όμως νόμιζαν ότι ο Λάζαρος έλεγε ψύλλους τις τσεκουριές που του έριξαν, οπότε την άλλη μέρα τον ρώτησαν αν έχει παιδιά και γυναίκα και τα έχει επιθυμήσει, κι αν θέλει, να του δώσουν ένα ταγάρι χρυσά φλουριά, και να πηγαίνει στο σπίτι του για να τον ξεφορτωθούν.

Ο Λάζαρος τους είπε, πως θα προτιμούσε να πάρει κι ένα δράκο από αυτούς για να του κουβαλήσει τα φλουριά στο σπίτι του. Ετσι λοιπόν, πήρε και το δράκο φορτωμένο φλουριά και πήγε στο σπίτι του.

Στο δρόμο, όπου πήγαινε, του είπε του δράκου:

"Στάσου, να πάω μπροστά να δέσω τα παιδιά μου, να μη σε φανε!"

Πήγε λοιπόν κι έδεσε τα παιδιά του με κάτι σχοινιά παλιά και τους είπε:

"Μόλις δείτε το δράκο, να φωνάζετε 'κρέας από δράκο'."

Κι έτσι έγινε. Μόλις πλησίασε ο δράκος τα παιδιά, αυτά του φώναξαν: 

"Κρεάς από δράκο! Κρεάς από δράκο!"

Ο δράκος μόλις τ'άκουσε να φωνάζουν πήρε μεγάλη τρομάρα,  άφησε τα φλουριά κι έφυγε τρέχοντας!

Στο δρόμο όπου πήγαινε ο δράκος, όμως, βρήκε μια αλεπού. Η αλεπού έτσι όπως τον είδε τον ρώτησε, γιατί είναι τόσο τρομοκρατημένος.

Κι ο δράκος της απάντησε πως τη γλίτωσε, γιατί θα τον έτρωγαν τα παιδιά του κυρ-Λάζαρου.

"Μα, απ'τα παιδιά του κυρ-Λάζαρου φοβήθηκες;" του λέει κοροϊδευτικά η αλεπού. "Αυτός είχε δυο κότες και τη μια του την έφαγα εχτές, και την άλλη θα πάω να του την φάω τώρα. Κι αν δεν πιστεύεις, έλα κοντά μου να ιδείς, δέσου απ'την ουρά μου."

Δέθηκε ο δράκος απ'την ουρά της αλεπούς, και πήγε να δει. Μόλις πλησίασαν το σπίτι του Λάζαρου, όμως, ο Λάζαρος παραφύλαγε με το ντουφέκι, γιατί φοβόταν ότι οι δράκοι θα έρθουν να τον τιμωρήσουν για τα ψέματά του. Σαν είδε την αλεπού, που έρχονταν μαζί με το δράκο, της φώναξε δυνατά:

"Δε σου είπα να φέρεις μόνον αυτόν τον δράκο, αλλά να τους φέρεις όλους."

Μόλις το άκουσε αυτό ο δράκος έγινε άφαντος, κι από τη μεγάλη τη τρεχάλα, έπεσε και ψόφησε.

Κι έτσι, αφού απελευθερώθηκε από τους δράκους ο κυρ-Λάζαρος, έφτιαξε το σπίτι του λαμπρό κι έζησε καλά και εμείς καλύτερα...

 

Σ

Σε ένα μικρό χωριό της Ελλάδας, στο Πόρτο Κάγιο, ζούσε ένα μικρό αγόρι, ο Κυριάκος, με τη μαμά του και τη μικρή αδερφή του. Ο Κυριάκος ήταν μόλις 11 χρόνων και πήγαινε στην πέμπτη τάξη του δημοτικού, ενώ η αδερφή του αυτή τη χρονιά θα πήγαινε στην πρώτη.

Όταν η αδερφή του ήταν μωρό, ο πατέρας του έφυγε από τη ζωή μετά από πολλές μέρες που πάλευε στο νοσοκομείο. Η μαμά του έμεινε δυνατή και καταφέρνει μέχρι σήμερα να μεγαλώνει τα δύο της παιδάκια χωρίς να τους έχει λείψει το παραμικρό. Όλοι στο χωριό έχουν να λένε για τη δύναμη και την αξιοπρέπεια της.

Κάθε απόγευμα, όταν ο Κυριάκος τελειώνει τα μαθήματα του και δεν έχει να διαβάσει για διαγώνισμα, ο θείος του ο κυρ Νικόλας περνάει από το σπίτι και τον παίρνει να πάνε για ψάρεμα. Τον αγαπάει πολύ τον θείο του ο Κυριάκος και κάθε φορά που τον ακούει να φωνάζει τρέχει σα να βλέπει φαντάσματα να τον κυνηγούν. Λατρεύει το ψάρεμα, όπως κι ο πατέρας του. Όταν ακόμα ζούσε, κάθε Κυριακή πρωί έπαιρναν τη βάρκα του και πήγαιναν σε κοντινά νησάκια εκδρομές. Του έλειπε πολύ ο μπαμπάς του, όμως ήξερε πώς τον προσέχει από ψηλά και πως τον αγαπάει το ίδιο.

Ένα απόγευμα, ο Κυριάκος γύρισε από το σχολείο και κλείστηκε κατευθείαν στο δωμάτιο του. Η μαμά του παραξενεύτηκε που δεν τη χαιρέτησε και δεν κάθισε στο τραπέζι και πήγε να δει τι του είχε συμβεί.

- Κυριάκο μου! Αγόρι μου! του φώναζε μα δεν έπαιρνε απάντηση.

Πήγε προς το δωμάτιο του και τον βρήκε χωμένο σε ένα βιβλίο γεωγραφίας.

- Τι κάνεις εκεί, παιδάκι μου; Με τρόμαξες!

- Κάνε λίγο ησυχία, μαμά! Διαβάζω.

Η μαμά του έμεινε έκπληκτη να τον κοιτάζει, καθώς ο μικρός Κυριάκος μισούσε το διάβασμα και η μόνη του έγνοια ήταν να βλέπει τηλεόραση με τις ώρες. Τον παρακαλούσε κάθε μεσημέρι να ανοίξει κανένα βιβλίο και της φάνηκε πολύ περίεργο που σήμερα ο μικρός έπεσε με τα μούτρα στο διάβασμα. Τι το ενδιαφέρον είχε πια το βιβλίο της γεωγραφίας ;

- Μα αγόρι μου, δε θα 'ρθεις ούτε να φας; Έχω κάνει γεμιστά που σ' αρέσουν.

- Ίσως αργότερα. Α! Να σε ρωτήσω. Ποια είναι η πρωτεύουσα της Αργολίδας, ξέρεις;

- Το Ναύπλιο! Θα σε πάω κάποια στιγμή.

- Καλά, καλά. Βγες έξω τώρα, ευχαριστώ.

Ήταν πολύ παράξενο που αρνήθηκε μέχρι και τα γεμιστά. Ήταν το αγαπημένο του φαγητό και δεν του έτρεξαν τα σάλια ως συνήθως. Ακούστηκε χτύπημα πόρτας και η αδερφούλα του έτρεξε να μάθει ποιος είναι.

- Θείος Νικόλας εδώ! Ανοίξτε!

- Θείε, θείε! άρχισε να φωνάζει η μικρή Ελένη.

- Καλώς τον Νικόλα. Πώς και τόσο νωρίς; 2:00 το μεσημέρι είναι, ρώτησε η μαμά.

- Υποσχέθηκα στον Κυριάκο πως θα τον πάω για ψάρεμα στο απέναντι νησάκι σήμερα κι ήθελα να φύγουμε νωρίς, ώστε να έχουμε γυρίσει πριν νυχτώσει, απάντησε ο θείος όλος χαρά.

- Α, ώστε έτσι! Πες το ντε και φοβήθηκα πως είναι άρρωστος ο μικρός κι έτρεξε κατευθείαν να διαβάσει.

- Άντε μικρή, φώναξε τον αδερφό σου να 'ρθει. Πες του να βιαστεί!

- Περίμενε, Νικόλα. Θα σας πακετάρω λίγα γεμιστά να έχετε μαζί σας. Θα πεινάσει σίγουρα, αμφιβάλλω αν έφαγε το κολατσιό του απ' τον πολύ ενθουσιασμό.

- Έτοιμος, θείε! Πάμε!

- Καλώς το αγόρι μου. Πάρε την τσάντα που σου δίνει η μαμά και φύγαμε!

Ανέβηκαν, λοιπόν, στη βάρκα και ξεκίνησαν προς το απέναντι νησάκι. Παράλληλα ο Κυριάκος απολάμβανε τα φοβερά γεμιστά της μαμάς του. Έβαλαν την άγκυρα στην παραλία και κατέβηκαν να ξεπιαστούν λιγάκι.

- Θείε, μπορώ να ρίξω μια πετονιά πίσω από τον βράχο; Είδα ότι έχει πολλά ψαράκια.

- Πήγαινε αλλά με προσοχή! Μην πέσεις πουθενά κι έχουμε τρεχάματα.

Ο Κυριάκος πήγε προσεκτικά πίσω από τον βράχο κι ήταν έτοιμος να γυρίσει πίσω έχοντας τον κουβά γεμάτο με φρέσκα ψάρια. Παρατήρησε, όμως, κάτι να γυαλίζει στο νερό και φοβήθηκε. Ήταν μια τεράστια μέδουσα. Τις φοβόταν πολύ τις μέδουσες και ήταν έτοιμος να φωνάξει βοήθεια, όταν ξαφνικά η Μέδουσα άρχισε να του μιλάει. Ναι, καλά διαβάσατε παιδιά. Του μίλησε.

- Μη φοβάσαι, μικρέ. Δεν είμαι μια απλή μέδουσα. Είμαι μια μαγική μέδουσα. Το σώμα μου είναι φτιαγμένο από τους κρυστάλλους που έχει το λυχνάρι του Αλαντίν, του είπε.

- Μα, πώς; Δηλαδή πραγματοποιείς κι ευχές; ρώτησε γεμάτος απορία ο μικρός.

Ο Κυριάκος αποφάσισε αμέσως τι ήθελε από τη μέδουσα.

- Λοιπόν! Θέλω να γίνω πλούσιος, να έχω ένα πολύ ακριβό αυτοκίνητο και ένα πολύ μεγάλο σπίτι με πισίνα.

- Ωραία, λοιπόν! Οι ευχές σου θα πραγματοποιηθούν.

Πέρασαν, λοιπόν, τα χρόνια κι ο Κυριάκος έγινε εκατομμυριούχος. Απέκτησε ένα πανάκριβο, σπορ αυτοκίνητο κι αγόρασε μια τεράστια βίλα δίπλα στη θάλασσα. Όμως καθώς τα χρόνια περνούσαν, όλο περισσότερο καταλάβαινε πως δεν ήταν πραγματικά ευτυχισμένος. Δεν είχε φίλους, δεν είχε γυναίκα και το σημαντικότερο από όλα δεν είχε την οικογένεια του μαζί του. Η μαμά του έπασχε από βαριά μορφή Αλτσχάιμερ και δεν τον θυμόταν καθόλου κι η αδερφή του ζούσε στη Γερμανία, αφού πήγε πριν 10 χρόνια ως μετανάστης μετά την κρίση που έπληξε την Ελλάδα. Συνειδητοποίησε πως τα λεφτά και η ακριβή ζωή δεν του έφτανε και ήθελε να αλλάξει τρόπο σκέψης. Αγόρασε μια μικρή ψαρόβαρκα που την ονόμασε "Medusa" και γύρισε στο νησί απέναντι από το ψαροχώρι για να ξαναβρεί τη μέδουσα και να αλλάξει τις ευχές του. Και πράγματι, η Μέδουσα μετά από 15 χρόνια ήταν ακόμη εκεί. Πίσω από τον βράχο.

- Μέδουσα! Ευτυχώς, σε βρήκα! Πρέπει να μου αλλάξεις τις ευχές!

- Εσύ είσαι το μικρό αγοράκι που ήθελε να γίνει πλούσιο πριν τόσα χρόνια; Τι έγινε; Θέλεις κι άλλα λεφτά;

- Όχι, αντίθετα θέλω να αλλάξω τις ευχές μου. Θέλω να γίνει καλά η μάνα μου, να έχω ένα ζεστό σπιτικό και να ζω κοντά με την αδερφή μου. Δεν αντέχω τη μοναξιά, δεν μπορώ να είμαι πια δυστυχισμένος.

- Οι ευχές σου αλλάζουν μόνο αν έχεις μετανιώσει πραγματικά, το ξέρεις αυτό;

- Έχω μετανιώσει, στο ορκίζομαι. Ήμουν μικρός και άμυαλος και με ένοιαζε μόνο το χρήμα.

Τότε ξαφνικά η Μέδουσα άρχισε να φέρνει κύκλους γύρω από τον εαυτό της και μια φουρτούνα ξέσπασε στη θάλασσα. Ο Κυριάκος άνοιξε τα μάτια του και βρέθηκε στο κρεβάτι του σπίτι του. Κατέβηκε τα σκαλιά και αντίκρισε τη μαμά και την αδερφή του να μαγειρεύουν στην κουζίνα. Τότε κατάλαβε, πως τίποτα δεν είναι πιο σημαντικό από το να είσαι πραγματικά εκεί που ανήκεις.






Μαμά θέλω καινούρια παπούτσια!

- Κι άλλα; Πριν δυο βδομάδες πήραμε!

- Κι άλλα…

- Να ρωτήσω γιατί;

- Να… Νομίζω πως δε με συμπαθούν πολύ… Και φοβάμαι μη μου κάνουν κακό όπως στο μικρό
Λουκά κάποτε.

- Ποιόν Λουκά; Τι;

- Τον Λουκά με τα παπούτσια… Μας είπε η κυρία σήμερα μία ιστορία, και νομίζω ότι θα πάθω το ίδιο με τον Λουκά…

- Τι ιστορία; Ποιόν Λουκά; Μήπως έφαγες πάλι όλα τα γλυκά;

- Όχι, άκου…

Μία φορά κι έναν καιρό, υπήρχε ένα παιδάκι, ο Λουκάς, και είχε πάρει ένα καινούριο ζευγάρι παπούτσια. Τα παπούτσια αυτά, ήταν για πάρα πού καιρό κλεισμένα μέσα στο μαγαζί, διάφορα παιδικά ποδαράκια τα δοκίμαζαν, αλλά τελικά κανένα παιδί δεν τα αγόραζε. Ήταν πολύ στεναχωρημένα που κανείς δεν τα προτιμούσε, αλλά τελικά, αυτό που τα στεναχωρούσε περισσότερο, ήταν ότι δεν έβγαιναν έξω για να πάνε βόλτα και  να περπατήσουν σε πεζοδρόμια, δρόμους, πάρκα, χώματα, όπου πατάνε δηλαδή τα παπούτσια. Ώσπου κάποια στιγμή, ύστερα από πάρα πολύ καιρό,  μπήκε στο μαγαζί ο Λουκάς, και, αυτά θέλω, είπε με το που τα’ δε. Τα παπούτσια δεν μπορούσαν να συγκρατήσουν τη χαρά τους. Θα πήγαιναν επιτέλους βόλτα! Και ο Λουκάς δεν μπορούσε να συγκρατήσει τη χαρά του. Πήρε καινούρια παπούτσια! Χαρούμενος ο Λουκάς έβαλε τα παπούτσια, χαρούμενα τα παπούτσια μπήκαν στα πόδια του Λουκά. Και βγήκε την πρώτη του βόλτα. Όμως με το που ξεκίνησε να περπατά ο Λουκάς

- Πάμε από δω, έχει ένα συντριβάνι, είπε το ένα παπούτσι.
- Όχι από δω, έχει μαγαζί με παιχνίδια, είπε το άλλο.
- Όχι από δω, έχει παιδική χαρά.
- Όχι  από δω, έχει ένα γατάκι.
- Όχι  από δω έχει ένα μεγάλο δρόμο.
- Όχι  από δω, πουλάνε παγωτά.
- Όχι  από δω, ακούγεται μουσική.
- Όχι  από δω, έχει ένα σκυλάκι.
- Όχι  από δω, μυρίζει λουκάνικο.
- Όχι  από δω, είδα ένα ωραίο ζευγάρι παπούτσια πάμε να γίνουμε φίλοι...

Και κάπως έτσι, ο Λουκάς, κάθε φορά που έβγαινε βόλτα, σκόνταφτε και έπεφτε γιατί τα παπούτσια τον τραβούσαν τόσο πολύ εκεί που ήθελαν αυτά να πάνε και παραπατούσε. Ώσπου μία μέρα που μάλωναν, και το ένα ήθελε να πάει δεξιά, και το άλλο αριστερά, σκόνταψε και στραμπούληξε το πόδι του. Τα παπούτσια έμειναν στο σπίτι δύο βδομάδες, γιατί ο Λουκάς δεν μπορούσε να περπατήσει.

- Εσύ φταις, έλεγε το ένα.

- Όχι εσύ, έλεγε το άλλο.

Και έτσι μαλώνανε συνέχεια. 'Ώσπου βαρέθηκαν να μαλώνουν και έκατσαν αμίλητα στην παπουτσοθήκη. Ο Λουκάς έγινε καλά, και ήταν έτοιμος για την πρώτη του βόλτα. Τα έβαλε, και βγήκε να περπατήσει.

- Τι ωραία που είναι στο δρόμο, είπε τότε το ένα παπούτσι.
- Ναι, συμφώνησε το άλλο.
- Ακόμα και το τσιμεντένιο πεζοδρόμιο όμορφο μου φαίνεται.
- Ναι, και η διαδρομή για το σχολείο, και ας την έχουμε κάνει τόσες φορές…

Από τη μέρα εκείνη τα παπούτσια ήταν αγαπημένα, και απολάμβαναν κάθε τους έξοδο. Όσο για τον Λουκά, δεν ξαναέπεσε…

- Αυτή είναι η ιστορία, γι’ αυτό θέλω παπούτσια, για να μη γίνω σαν το Λουκά.

- Και άμα είναι τα καινούρια σου σαν του  Λουκά… Καλέ μου, η ιστορία αυτή θέλει να σου πει να μην είσαι αχόρταγος, να μη θες συνέχεια πράγματα πέρα από αυτά που έχεις και να απολαμβάνεις αυτά που έχεις, όπως εσύ πρέπει να χαρείς τα παπούτσια σου, και να μη ζητάς καινούρια πριν την ώρα τους…



Μια φορά και ένα καιρό, σε μια μακρινή χώρα, ήταν μία μαμά κατσίκα η οποία είχε επτά μικρά κατσικάκια. Η κατσίκα αυτή αγαπούσε πολύ τα κατσικάκια της όπως κάθε μητέρα αγαπάει τα παιδάκια της.

Μια μέρα όμως η μαμά κατσίκα έπρεπε να πάει στην αγορά για να τους φέρει φαγητό. Πριν φύγει φώναξε τα κατσικάκια κοντά της και τους λέει:

H μαμά κατσίκα με τα τα κατσικάκια τηςH μαμά κατσίκα με τα τα κατσικάκια της

«Παιδάκια μου εγώ θα βγω στο δάσος, για αυτό εσείς θα πρέπει να προσέχετε. Ειδικά να φυλαχτείτε  από τον λύκο γιατί αν μπει μέσα στο σπίτι, θα σας φάει όλα όπως είσαστε με τη μία. Έχετε τον νου σας γιατί ο κακούργος μπορεί και μεταμφιέζεται και αλλάζει όσες μορφές θέλει.  Ότι και να κάνει όμως, πάντοτε η φωνή του παραμένει βραχνή και τα πόδια του είναι μαύρα».

Τα κατσικάκια απάντησαν: 

«Μητέρα μη φοβάσαι θα προσέχουμε, πήγαινε εσύ και μη στεναχωριέσαι».

Έτσι η κατσίκα ξεκίνησε ήσυχη για το δάσος.Δεν πέρασε πολύ ώρα και κάποιος χτύπησε την πόρτα φωνάζοντας:

«Ανοίξτε παιδιά μου, είμαι η μαμά σας και έφερα κάτι για τον καθέναν από εσάς».

Αλλά τα κατσικάκια άκουσαν την βραχνή φωνή και κατάλαβαν ότι είναι ο λύκος.

«Φύγε λύκε και δεν θα σου ανοίξουμε, η μητέρα μας έχει μια λεπτή γλυκιά φωνή ενώ η δικιά σου είναι βραχνή», του είπαν!

Τότε ο λύκος πήγε στον φούρναρη και πήρε ένα βάζο μέλι. Το έφαγε όλο και έτσι η φωνή έγινε γλυκιά κα ψιλή.

Μετά επέστρεψε και χτύπησε την πόρτα φωνάζοντας:

«Ανοίξτε παιδιά μου, είμαι η μαμά σας και έφερα κάτι για τον καθέναν από εσάς!»

Αλλά ο λύκος είχε ακουμπήσει το μαύρο πόδι του στο παράθυρο. Τα κατσικάκια είδαν το μαύρο πόδι του και απάντησαν:

«Δεν σου ανοίγουμε, η μαμά μας δεν έχεις μαύρο πόδι όπως εσύ: εσύ είσαι ο λύκος».

Μόλις είδε ότι και πάλι δεν του άνοιξαν τα παιδιά, ο λύκος πήγε πάλι τρέχοντας στον φούρναρη και του λέει: «Δώσε μου αμέσως ένα σακί αλεύρι να αλειφτώ». Ο φούρναρης  κατάλαβε ότι κάποια βρομοδουλειά  θα ετοιμάζει και αρνήθηκε. Τότε ο λύκος τον απείλησε: «Αν δεν μου δώσει αλεύρι θα σε φάω». Έτσι ο φούρναρης του έδωσε το αλεύρι και ο λύκος το έριξε πάνω στα πόδια του και έγιναν κάτασπρα.

Ο κακός λύκος βάζει αλεύρι στα πόδια τουΟ κακός λύκος βάζει αλεύρι στα πόδια του

Μετά από αυτό ο κακός λύκος πήγε για τρίτη φορά στο σπίτι με τα κατσικάκια και αφού χτύπησε την  πόρτα του είπε:

«Ανοίξτε μου παιδάκια μου, η μητερούλα σας είμαι. Μόλις γύρισα από το δάσος και έχω φέρει κάτι για τον καθέναν από εσας».

Τα κατσικάκια τότε απάντησαν:

«Δείξε μας το πόδι σου για να δούμε αν είσε πράγματι η μητερούλα μας».

Τότε ο λύκος έβαλε το πόδι του στο παράθυρο και όταν είδαν ότι είναι άσπρο πίστεψαν ότι έλεγε την αλήθεια και άνοιξαν την πόρτα.

Αυτός όμως που μπήκε μέσα ήταν ο λύκος. Μόλις τον είδαν τα κατσικάκια έτρεξαν να κρυφτούν. Το ένα πήδηξε και κρύφτηκε κάτω από το τραπέζι, το δέυτερο κάτω από το κρεβάτι, το τρίτο μέσα στον φούρνο, το τέταρτο μέσα στην κουζίνα, το πέμπτο μέσα στην ντουλάπα, το έκτο μέσα στην λεκάνη του νεροχύτη και το έβδομο στο ντουλάπι του ρολογιού. Αλλά ο λύκος τα βρήκε όλα και τα κατάπιε το ένα κατσικάκι μετά το άλλο. Μόνο το έβδομο κατσικάκι, το μικρότερο που είχε κρυφτεί στο ντουλάπι του ρολογιού δεν κατάφερε να βρει. Μόλις ο λύκος χόρτασε σύρθηκε βαρύς βαρύς και ξάπλωσε κάτω από ένα δέντρο και αποκοιμήθηκε.

Δεν πέρασε πολύ ώρα και η μαμά κατσίκα επέστρεψε στο σπίτι. Η πόρτα όμως ήταν ανοικτή, το τραπέζι, οι καρέκλες και οι πάγκοι αναποδογυρισμένα, τα πάντα πεταμένα από εδώ και απο εκεί, χαμός. Και τα κατσικάκια πουθενά! Η μαμά κατσίκα έψαχνε για τα παιδιά της αλλά πουθενά δεν μπορούσε να τα βρει. Μετά άρχισε να τα φωνάζει ένα, ένα με το ονομά τους αλλά κανένα δεν απαντούσε. Μόνο όταν φώναξε το μικρότερο, ακούστηκε μία λεπτή φωνούλα:  «Εδώ μανούλα στο ντουλάπι του ρολογιού.» Η μητέρα πήγε στο ρολόι και έβγαλε το μικρό της. Αυτό της είπε τι είχε συμβεί και η κατσίκα έκλαψε για τα καημένα τα παιδιά της.

Όμως παρά την θλίψη της, αποφάσισε να βρει τον λύκο και να σώσει τα παιδιά της. Εφυγε γρήγορα από το σπίτι και το μικρό το κατσικάκι την ακολούθησε. Μετά από λίγο, βρήκαν τον λύκο που ήταν ξαπλωμένος κάτω από το δέντρο και ροχάλιζε.

Ο κακός λύκος βάζει κοιμόταν...Ο κακός λύκος βάζει κοιμόταν...

Η κατσίκα τον παρατηρούσε μέχρι που τελικά είδε ότι στην κοιλιά του κάτι κουνιόταν.

«Θεέ μου, λες να είναι ακόμη ζωντανά τα καημένα τα παιδάκια μου;» αναρωτήθηκε.

Έστειλε τότε το μικρό κατσικάκι στο σπίτι για να φέρει ψαλίδι, σχοινί και ύφασμα. Μετά έκοψε την κοιλάρα του λύκου και πριν ακόμη ολοκληρώσει καλά-καλά την πρώτη κοψιά, τσουπ πετάχτηκε έξω το πρώτο κατσικάκι.

Ετσι η μαμά κατσίκα συνέχισε να κόβει και έβγαλε έξω και τα έξι κατσικάκια.  Όλα ήταν ακόμη ζωντανά και δεν είχαν πάθει απολύτως τίποτα, γιατί ο λαίμαργος λύκος τα είχε καταπιεί ολόκληρα.

Η κατσίκα έστειλε τότε τα κατσικάκια να φέρουν πέτρες για να γεμίσουν την κοιλιά του κακού λύκου όσο ακόμα κοιμόταν. Τα επτά κατσικάκια κουβάλησαν όσο πιο γρήγορα μπορούσαν πέτρες και τις βάλανε στην κοιλιά του λύκου. Μετά η κατσίκα έραψε την κοιλιά όσο πιο γρήγορα μπορούσε.

Ετσι, όταν ξύπνησε ο λύκος και σηκώθηκε στα πόδια του, πήγε σε μια λίμνη να πιει νερό επειδή οι πέτρες του προκάλεσαν δίψα. Όταν όμως άρχισε να περπατάει οι πέτρες στην κοιλιά του άρχισαν να κουνάνε πέρα δώθε. Τότε φώναξε:

«τι κουνάει και χτυπάει
Και είναι μέσα στην κοιλιά
Νόμιζα ήταν κατσικάκια
Μα σαν πέτρα με χτυπά»

Και όταν έφτασε στη λίμνη και έσκυψε να πιει νερό, οι πέτρες τον παρέσυραν μέσα και έτσι ο κακός λύκος πνίγηκε.

Τα κατσικάκια έτρεξαν χαρούμενα και φώναζαν: «Ο λύκος πέθανε, ο λύκος πέθανε» και χόρευαν με την μητέρα τους.

Και ζήσαν αυτοί καλά και εμείς καλύτερα!





Μια φορά κι έναν καιρό, σε ένα μακρινό βασίλειο, ήταν ένας βασιλιάς που είχε τρεις γιούς. Μια μέρα, οι δύο μεγαλύτεροι γιοι του βασιλιά αποφάσισαν να φύγουν μακρυά σε άλλες χώρες για να κάνουν μεγάλα κατορθώματα, να δοξαστούν και να γίνουν κι εκείνοι βασιλιάδες όπως ο πατέρας τους.

Έτσι, έφυγαν και ταξίδεψαν για καιρό σε διάφορες χώρες. Μα δεν κατάφεραν να κάνουν τίποτα! Το μόνο πράγμα που τους είχε απομείνει ήταν να γυρίσουν ξανά στην πατρίδα, αλλά αυτό δεν ήθελαν ούτε να το ακούσουν. Και έτσι συνέχισαν να γυρνάνε από εδώ και απο εκεί. 

Ο τρίτος και μικρότερος γιος του βασιλιά, ο Γουίτλινγκ, είχε μείνει πίσω με τον πατέρα του.  Ο καιρός περνούσε και τα αδέρφια του δε γύριζαν. Έτσι ο Γουίτλινγκ αποφάσισε να πάει να τα βρει.

Μέρες και μήνες ταξίδευε και ύστερα από πολλούς κόπους και περιπέτειες, ο Γουίτλινγκ βρήκε επιτέλους τα αδέλφια του. Όταν τους είπε πως αυτός θα έκανε σπουδαία πράγματα στη ζωή του και θα είχε μεγάλες επιτυχίες, εκείνοι γέλασαν κοροϊδευτικά με την αφέλειά του. Πώς μπορούσε να πετύχει αυτός, αφού εκείνοι, πολύ περισσότερο έξυπνοι, δεν πέτυχαν τίποτα;

Ωστόσο, ξεκίνησαν και οι τρεις μαζί. Στο δρόμο βρήκαν μια μυρμηγκοφωλιά. Οι δύο μεγαλύτεροι αδερφοί θέλησαν να χαλάσουν τη φωλιά για να διασκεδάσουν με τα μυρμήγκια που θα σκορπίζονταν τρομαγμένα και θα προσπαθούσαν να μεταφέρουν τα αυγά τους.

Αλλά ο Γουίτλινγκ τους εμπόδισε:

- Αφήστε ήσυχα αυτά τα μικρά πλάσματα του Θεού. Τι σας έκαναν; Δεν ντρέπεστε; Τόσο σκληρόκαρδοι είστε;

Χάρη στην καλή καρδιά του Γουίτλινγκ, τα μυρμήγκια γλύτωσαν!Χάρη στην καλή καρδιά του Γουίτλινγκ, τα μυρμήγκια γλύτωσαν!

Προχώρησαν στο δρόμο τους και ύστερα από ώρα πολλή έφτασαν σε μια λίμνη. Μέσα στα νερά της κολυμπούσαν χαρούμενες κάμποσες πάπιες. Τα δύο μεγαλύτερα αδέλφια θέλησαν να πιάσουν ένα ζευγάρι και να τις μαγειρέψουν. Μα και πάλι ο Γουίτλινγκ τους εμπόδισε.

- Αφήστε τις πάπιες ήσυχες, τους είπε. Τι κακό σας έκαναν;

Ξεκίνησαν πάλι, περπάτησαν κάμποσες ώρες και κάποια στιγμή κάθισαν να ξεκουραστούν κάτω από ένα δέντρο. Όπως σήκωσαν τα μάτια τους ψηλά είδαν μια μελισσοφωλιά πάνω στο δέντρο. Ήταν τόσο το μέλι που ξεχείλιζε και κυλούσε στον κορμό του.

Οι δυο μεγαλύτεροι αδερφοί δεν άντεξαν στον πειρασμό. Πρότειναν να ανάψουν φωτιά στη ρίζα του δέντρου, να πνίξουν τις μέλισσες με τον καπνό και να τις κάνουν να σκορπιστούν! Τότε θα μπορούσαν να πάρουν το μέλι χωρίς κίνδυνο.

Αλλά ο Γουίτλινγκ τους εμπόδισε πάλι:

- Αφήστε τα φτωχά αυτά πλάσματα ήσυχα. Δε μας έκαναν κανένα κακό. Θέλουν κι αυτά να ζήσουν.

Τα τρία αδέλφια συνέχισαν πάλι το περπάτημα και στο τέλος έφτασαν μπροστά σε ένα μεγάλο πύργο. 

Στάθηκαν μπροστά στον πύργο και τον κοίταζαν, όμως πρόσεξαν πως κάτι παράξενο είχε συμβεί. Στους στάβλους υπήρχαν πολλά άλογα, αλλά ήταν όλα πέτρινα.  Ο πύργος ήταν μαγεμένος!  Τα πάντα μέσα του είχαν μετατραπεί σε πέτρα! 

Τα αδέλφια μπήκαν στον πύργο, πέρασαν πολλά δωμάτια άδεια ώσπου έφτασαν σε μια πόρτα τριπλοκλειδωμένη. Στην μέση της πόρτας ήταν ένα μικρό άνοιγμα. Από το άνοιγμα αυτό κοίταξαν μέσα στο δωμάτιο και είδαν να κάθεται κοντά σ’ ένα τραπέζι ένας ανθρωπάκος με γκρίζα μαλλιά.

Του μίλησαν μα εκείνος δεν τους άκουσε. Του ξαναμίλησαν και πάλι δεν έδωσε απάντηση. Την τρίτη όμως φορά ο ανθρωπάκος σηκώθηκε, ξεκλείδωσε και βγήκε έξω. Χωρίς να τους πει λέξη, τους οδήγησε σε μια τεράστια αίθουσα. Εκεί ήταν στρωμένο ένα μεγάλο και πολύ πλούσιο τραπέζι με κάθε λογής ωραία φαγητά και ποτά. Κάθισαν, έφαγαν και ήπιαν, και μετά ο ανθρωπάκος τους έδειξε τα υπνοδωμάτιά τους.

Την άλλη μέρα το πρωί, ο γκριζομάλλης ανθρωπάκος πήγε στον μεγαλύτερο αδερφό του έγνεψε να τον ακολουθήσει και τον έφερε κοντά σ’ ένα πέτρινο τραπέζι. Στο τραπέζι αυτό ήταν χαραγμένες τρεις οδηγίες που εξηγούσαν με ποιον τρόπο ο μαγεμένος εκείνος πύργος θα ελευθερωνόταν από τα μάγια.

Η πρώτη οδηγία έλεγε πως μέσα στο δάσος, κάτω από τα αγριόχορτα, ήταν σκορπισμένα τα μαργαριτάρια της βασίλισσας. Ήταν χίλια μεγάλα και μικρά μαργαριτάρια και έπρεπε να βρεθούν και να συγκεντρωθούν όλα. Αυτός που θα αποφάσιζε να τα φέρει πίσω, θα έπρεπε να τα μαζέψει όλα πριν ο ήλιος δύσει και πέσει το σκοτάδι. Αν έλειπε έστω και ένα μαργαριτάρι, τότε θα μεταμορφωνόταν και ο ίδιος σε πέτρα. 

Ο μεγαλύτερος αδερφός αποφάσισε να μαζέψει τα μαργαριτάρια της βασίλισσας και βγήκε αμέσως στο δάσος. Έψαξε όλη μέρα μα ως το βράδυ δεν μπόρεσε να βρει παρά μόνο εκατό μαργαριτάρια. Στενοχωρημένος γύρισε πίσω στον πύργο και μόλις μπήκε μέσα, μεταμορφώθηκε σε πέτρα. Οπως ήταν χαραγμένο στο πέτρινο τραπέζι, έτσι κι έγινε.

Ο δεύτερος αδερφός, μόλις το είδε αυτό, αποφάσισε να ριψοκινδυνέψει κι αυτός. Έψαξε όλη τη μέρα για τα μαργαριτάρια στο δάδος, αλλά ως το βράδυ δεν κατάφερε να μαζέψει παρά μόνο διακόσια μαργαριτάρια. Έτσι έγιναν τα μαγικά και μεταμορφώθηκε κι αυτός σε πέτρα.

Την επόμενη μέρα ήρθε και η σειρά του Γουίτλινγκ. Βλέποντας το κακό που συνέβη στα αδέρφια του, ο Γουίτλινγκ πήγε αποφασισμένος να ψάξει στα αγριόχορτα και να βρει όλα τα μαργαριτάρια για να λύσει τα μάγια. Ρίχτηκε με τα μούτρα να ψάχνει μέσα στα αγριόχορτα. Μα η δουλειά δεν προχωρούσε και γρήγορα απογοητεύτηκε. Με βαριά καρδιά, κάθισε σε μια πέτρα και τα δάκρια κυλούσαν από τα μάτια του.

Καθώς έκλαιγε απελπισμένος, είδε στο χώμα εμπρός στα πόδια του χιλιάδες μυρμήγκια μαζί με το βασιλιά τους. Ήταν εκείνα που τους γλίτωσε τη ζωή τους. Έρχονταν τώρα να του ανταποδώσουν το καλό που τους έκανε! Μέσα σε λίγη ώρα τα μικρά ζωάκια μάζεψαν όλα τα μαργαριτάρια της βασίλισσας. Έτσι Έτσι, ο καλόκαρδος Γουίτλινγκ γύρισε πίσω στον πύργο πανευτυχής και έχοντας πραγματοποιήσει την πρώτη οδηγία. 

Η δεύτερη οδηγία, που ήταν χαραγμένη στο πέτρινο τραπέζι, έλεγε πως έπρεπε να βγάλουν από τη λίμνη το κλειδί που ταίριαζε στην πόρτα της κρεβατοκάμαρας που κοιμόταν η μικρότερη βασιλοπούλα.

Όταν ο Γουίτλινγκ πλησίασε στη λίμνη, οι πάπιες, που τους είχε σώσει τη ζωή, τον χαιρέτησαν, βούτηξαν βαθιά και του έφεραν το κλειδί που ζητούσε!

Χάρη στην καλή καρδιά του Γουίτλινγκ, γλύτωσαν και οι πάπιες!Χάρη στην καλή καρδιά του Γουίτλινγκ, γλύτωσαν και οι πάπιες!

Η τρίτη οδηγία, η χαραγμένη στο πέτρινο τραπέζι, ήταν η πιο δύσκολη απ’ όλες. Έπρεπε να βρεθεί η πιο μικρή και πιο όμορφη από τις τρεις βασιλοπούλες. Ήταν και οι τρεις βυθισμένες σε βαρύ ύπνο και έμοιαζαν καταπληκτικά μεταξύ τους. Κανείς δε μπορούσε να τη αναγνωρίσει τη μικρή βασιλοπούλα. Μόνο από ένα πράγμα μπορούσε να μαντέψει. Πριν να κοιμηθούν η μεγαλύτερη είχε φάει ένα κομμάτι ζάχαρη, η δεύτερη λίγο σιρόπι και η τρίτη και μικρότερη ένα κουταλάκι μέλι. Πώς να ανακαλύψει ο καημένος ο Γουίτλινγκ ποια ήταν η μικρή βασιλοπούλα που είχε φάει το κουταλάκι το μέλι;

Με βαριά καρδιά κοίταζε ο Γουίτλινγκ τις τρεις βασιλοπούλες. Δεν ήξερε τι να κάνει. Τη στιγμή εκείνη όμως, είδε μια μέλισσα. Ήταν η βασίλισσα της μελισσοφωλιάς που είχε γλιτώσει ο καλόκαρδος Γουίτλινγκ από τα αδέρφια του. Η βασίλισσα-μέλισσα ερχόταν να τον βοηθήσει! Πέταξε στις τρεις βασιλοπούλες, έκανε μερικούς γύρους πάνω από τα χείλη τους και στάθηκε απαλά στο μέτωπο της τρίτης βασιλοπούλας.

Η βασίλισσα μέλισσα βοήθησε τον Γουίτλινγκ!Η βασίλισσα μέλισσα βοήθησε τον Γουίτλινγκ!

Έτσι ο Γουίτλινγκ κατάλαβε ποια κοπέλα έπρεπε να διαλέξει από τις τρεις.

Την πλησίασε και μόλις την άγγιξε, τα μάγια λύθηκαν ευθύς. Όλοι στο μαγεμένο πύργο ξύπνησαν από τον πέτρινο ύπνο τους και ξαναζωντάνεψαν. 

Ο Γουίτλινγκ παντρεύτηκε τη μικρότερη και πιο όμορφη από τις τρεις βασιλοπούλες. Όταν πέθανε ο πατέρας του, έγινε αυτός βασιλιάς και μάλιστα ο πιο μεγάλος και τρανός!  Όσο για τα δύο αδέρφια του, εκείνοι παντρεύτηκαν τις δυο μεγαλύτερες αδερφές της βασιλοπούλας. Και έτσι έζησαν όλοι τους ειρηνικά και ευτυχισμένοι, χάρη στην καλή καρδιά του Γουίτλινγκ....






Μια φορά κι έναν καιρό, μακριά πολύ μακριά, υπήρχε μια μαγική χώρα. Για να φτάσεις εκεί έπρεπε να περάσεις θάλασσες, βουνά, λίμνες και ποτάμια. Εκεί, λοιπόν, δε ζούσαν άνθρωποι, παρά μόνο μονόκεροι. Ένα ανοιξιάτικο πρωινό χαρές μεγάλες είχαν στο παλάτι. Ο βασιλιάς και η βασίλισσα των μονόκερων είχαν αποκτήσει το πρώτο τους παιδί. Η μικρή πριγκίπισσα ήταν πολύ όμορφη. Άσπρη, κάτασπρη με μακριά χαίτη και ουρά σε χρώμα ροζ. Την ονόμασαν πριγκίπισσα Ροζένια.

Την ίδια μέρα, σε ένα άλλο σπιτάκι, γεννήθηκε ένα άλλο μωρό-μονόκερος, ένα αγοράκι. Μόνο που αυτός ο μονόκερος δεν έμοιαζε με κανέναν άλλο. Οι περισσότεροι μονόκεροι ήταν άσπροι ή, λίγοι, γκρι. Μα αυτός ήταν μοβ, σκούρο μοβ με δυο αστεράκια χρυσά στην πλάτη και το λαιμό του. Η χαίτη και η ουρά του ήταν χρυσαφιές.

Η μαμά του τον ονόμασε Χρυσαφή, επειδή είχε ένα μικρό χρυσό κέρατο στο μέτωπο. Ο Χρυσαφής ήταν ζωηρός και χαρούμενος. Όλο γελούσε! Καθώς το σπίτι ήταν μακριά από την πόλη, ο Χρυσαφής δεν είχε φίλους στην ηλικία του. Μα το δάσος δεν τον άφηνε παραπονεμένο. Πουλιά πολύχρωμα και φλύαρα ζουζούνια τραβούσαν την προσοχή του Χρυσαφή, που δε βαριόταν να τα παρατηρεί και να τα κυνηγάει. Ζωηρά σκιουράκια και παιχνιδιάρηδες κάστορες κρατούσαν συντροφιά στο μικρό μονόκερο. Κι όταν έκανε ζέστη, βουτούσε στο μικρό ποταμάκι, τρομάζοντας τα ψαράκια!

Τα χρόνια πέρασαν κι ήρθε η ώρα να πάει στο σχολείο. Την πρώτη μέρα η καρδιά του χτυπούσε δυνατά από αγωνία. Πρώτη φορά έβλεπε τόσους μικρούς μονόκερους μαζί! Και πρώτη φορά παρατήρησε πόσο διαφορετικός ήταν… Μόνο αυτός ήταν μοβ και το χρυσό του κέρατο άστραφτε στον ήλιο. Σύντομα κατάλαβε ότι όλοι τον κοιτούσαν περίεργα … Και κανείς δεν τον πλησίαζε να γνωριστούν …

Οι μέρες περνούσαν αργά για το Χρυσαφή… Δεν είχε φίλους κι, όταν η δασκάλα δεν κοιτούσε, οι άλλοι μονόκεροι τον κορόιδευαν. Μια φορά που έτυχε να τους ακούσει η δασκάλα να κοροϊδεύουν το Χρυσαφή, τους μάλωσε πολύ.

- «Μα, ξεχνάτε τι είπαμε;», είπε αυστηρά η δασκάλα. «Μπορεί να μοιάζουμε διαφορετικοί, αλλά όλοι είμαστε μονόκεροι που θέλουν να παίζουν και να μαθαίνουν».

Μια μέρα το σχολείο των μονόκερων πήγε εκδρομή στους κήπους του παλατιού. Όλοι μαζί έπαιζαν και γελούσαν εκτός από τον Χρυσαφή, που πήγε και βρήκε μια κρυψώνα, κάτω από ένα μεγάλο πλατάνι. Από εκεί έβλεπε τους συμμαθητές του να τρέχουν και να γελούν και πολύ τους ζήλευε. Ώσπου τον πήρε το παράπονο και χοντρά δάκρυα άρχισαν να κυλούν στο μοβ μουσούδι του…

- «Σε παρακαλώ, μην κλαις», άκουσε μια λεπτή φωνούλα δίπλα του.

Ο Χρυσαφής έτριψε τα μάτια και γύρισε να δει από πού ερχόταν η φωνούλα. Λίγο πιο πέρα από τον πλάτανο είδε ένα μικρό μονόκερο με πλούσια ροζ χαίτη και φουντωτή ροζ ουρά. Αμέσως κατάλαβε ότι ήταν η πριγκίπισσα Ροζένια. Είχε δει φωτογραφίες της στην εφημερίδα. Υπήρχαν ακόμη και γραμματόσημα με το πορτρέτο της.

- «Είσαι πολύ όμορφος!», είπε η πριγκίπισσα Ροζένια. «Δεν έχω ξαναδεί πιο όμορφο μονόκερο!».

- «Εε..ευχαριστώ», είπε ξαφνιασμένος ο Χρυσαφής.

- «Θέλεις να παίξουμε κρυφτό;», ρώτησε η Ροζένια. «Θα σου δείξω τέλειες κρυψώνες!».

Ο Χρυσαφής συμφώνησε και άρχισαν να παίζουν. Χόρτασαν γέλιο και παιχνίδι! Κι όταν φώναξε η δασκάλα ότι ήταν ώρα να φύγουν, ο Χρυσαφής δεν ήθελε.

- «Θα τα ξαναπούμε σύντομα!», του είπε η Ροζένια και του έκλεισε το μάτι.

Την επόμενη μέρα μια αστραφτερή άμαξα σταμάτησε μπροστά στο σπίτι του Χρυσαφή. Πετάχτηκε από μέσα η Ροζένια και έτρεξε προς τον Χρυσαφή που την κοιτούσε με απορία.

- «Ο βασιλιάς-μπαμπάς μου μ’ άφησε να έρθω μαζί σου στο σχολείο! Από δω και πέρα θα είμαστε κάθε μέρα μαζί!», φώναξε αναψοκοκκινισμένη η πριγκίπισσα.

Ο Χρυσαφής την κοίταξε απορημένος. Μα γιατί να έρθει στο σχολείο του; Σίγουρα η πριγκίπισσα είχε τους καλύτερους δασκάλους της χώρας στο παλάτι. Και καθώς ήταν μοναχοπαίδι, σίγουρα είχε όλη την προσοχή και την αγάπη τους… Γιατί να αφήσει κάτι τέτοιο;

Η πριγκίπισσα Ροζένια σα να διάβασε τη σκέψη του.

- «Ξέρεις … δεν έχω φίλους στο παλάτι… Αγαπώ πολύ τα μαθήματα και τα βιβλία, μα είναι κάτι μέρες ηλιόλουστες που φωνάζουν για παιχνίδι και γέλιο στη φύση. Τούτα θέλουν φίλους συνομήλικους», είπε η Ροζένια με κάπως μελαγχολικό ύφος.

Ο Χρυσαφής τότε κατάλαβε. Ακόμη και μια πριγκίπισσα μπορεί να νιώθει μοναξιά. Γιατί το πιο πολύτιμο πράγμα στη ζωή είναι οι φίλοι που μοιράζονται τη χαρά σου… Μπήκαν λοιπόν στην άμαξα και πήγαν στο σχολείο. Οι συμμαθητές του Χρυσαφή τα ’χασαν όταν τον είδαν να κατεβαίνει από τη βασιλική άμαξα. Στην αρχή ο Χρυσαφής και η Ροζένια έπαιζαν οι δυο τους. Γρήγορα οι συμμαθητές τους ξεθάρρεψαν και τους πλησίασαν. Έγιναν όλοι φίλοι και τα γέλια τους ακούγονταν ως το παλάτι!

Από τότε ο Χρυσαφής και η Ροζένια έγιναν αχώριστοι. Πότε οι δυο τους μόνο, πότε με την καινούρια μεγάλη παρέα τους, έπαιζαν με την ψυχή τους. Και δεν ένιωσαν ποτέ ξανά μοναξιά!







Μια φορά και έναν καιρό, ήταν 25 στρατιωτάκια, όλα φτιαγμένα στο ίδιο καλούπι από μια παλιά μολυβένια κουτάλα. Ο τεχνίτης τα είχε ζωγραφίσει πολύ όμορφα! Είχε κάνει κόκκινες τις στολές τους και μαύρα τα παντελόνια τους και πράσινα τα καπελάκια τους με ένα κόκκινο φτερό.

Το ένα όμως στρατιωτάκι από λάθος είχε μόνο ένα πόδι. Παρόλα αυτά το κουτσό στρατιωτάκι στεκόταν όρθιο όπως τα αλλά που είχαν δυο πόδια. Ο τεχνίτης ενθουσιασμένος από τους μικρούς στρατιώτες που έφτιαξε τους αράδιασε στη  βιτρίνα του μαγαζιού με τέτοιο τρόπο που έδιναν την εικόνα ενός μικρού στρατού.

Κάποια μέρα ένα ανδρόγυνο αφού θαύμασε αρκετή ώρα την βιτρίνα με τα στρατιωτάκια μπήκε στο μαγαζί και  τα αγόρασε όλα για να τα κάνει δώρο στη γιορτή του μικρού τους γιου. Ο μικρός μόλις άνοιξε το κουτί και αντίκρισε το μικρό στρατό έβγαλε μια φωνή από την χαρά του.

"Αχού τι ωραία στρατιωτάκια, σας ευχαριστώ που για το δώρο, θα τα βάλω αμέσως κάτω να παίξω. "

Αμέσως λοιπόν τα έστησε επάνω στο τραπέζι μαζί με τα άλλα δώρα πλάι στο ανάπηρο στρατιωτάκι στεκόταν στο ένα της πόδι σε μια χορευτική φιγούρα μια κούκλα μπαλαρίνα που φορούσε ένα κοντό φορεματάκι.

Το στρατιωτάκι μόλις αντίκρισε την κούκλα δίπλα του αισθάνθηκε ένα σκίρτημα στην καρδιά του. Αυτή η γυναίκα είναι για μένα είπε. Κρύφτηκε πίσω από έναν χάρτινο πύργο και περίμενε να νυχτώσει για να πάει κρυφά από τα άλλα στρατιωτάκια να της μιλήσει.

Το βράδυ λοιπόν μόλις τα παιδιά πήγαν για ύπνο και στο σπίτι έπεσε σκοτάδι και σιωπή το στρατιωτάκι άρχισε να ψάχνει να βρει την πανέμορφη μπαλαρίνα μα πουθενά. Κουρασμένος  μετά από αρκετή ώρα ξάπλωσε πάνω στο τραπέζι και αποκοιμήθηκε.

Την άλλη μέρα το πρωί μόλις ξύπνησε το αγόρι πήγε κατευθείαν στο τραπέζι με τα παιχνίδια πήρε τον κουτσό στρατιώτη και τον έβαλε στο έξω περβάζι του παράθυρου για να φυλαει το σπίτι. Σε λίγο έπιασε δυνατή βροχή και δυο παιδιά που περνούσαν απέξω στάθηκαν κάτω από την μαρκίζα του παραθύρου για να μη βραχούν.

Κάποια στιγμή είδαν το κουτσό στρατιωτάκι και το πήραν. Αφού έφτιαξαν ένα χάρτινο καραβάκι έβαλαν επάνω το μικρό στρατιωτάκι και το έβαλαν με προσοχή πάνω στην επιφάνεια του νερού που κυλούσε στο ρυάκι του δρόμου. Ο μικρός στρατιώτης ταξίδεψε έτσι πάνω στο φύλλο για πολύ ώρα ώσπου κάποια στιγμή έφτασε σε έναν αγωγό που τον παρέσυρε σε έναν σκοτεινό υπόνομο.

 - Αχ! τι πυκνό σκοτάδι είναι αυτό εδώ μέσα;

 - Αχ! τι καλά που ήταν να είχα την αγαπημένη μου χορεύτρια εδώ δίπλα μου.

Ξαφνικά την ησυχία του υπονόμου αναστάτωσαν στριγκλιές από τα ποντίκια που  κατοικούσαν εκεί και ένας χοντρός ποντικός παρουσιάστηκε μπροστά του και του είπε:

 - Για πες μου φιλαράκο πως βρέθηκες εσύ εδώ μέσα;

 - Δεν ξέρεις πως εδώ είναι περιοχή ελεγχόμενη από εμάς τα ποντίκια;

 - Έκανες παρά πολύ άσχημα που τρύπωσες στο σπίτι μας.

Το στρατιωτάκι χωρίς να δώσει καμία απάντηση συνέχισε το ήρεμο ταξίδι του στο φυλλαράκι που το παρέσυραν μακριά τα νερά του υπονόμου. Τα ποντίκια θυμωμένα από την περιφρόνηση του στρατιώτη όρχησαν αμέσως να φωνάζουν:

 - Πιάστε τον, πιάστε τον μην το αφήσετε να απομακρυνθεί…

 - Αυτός είναι κατάσκοπος... κατάσκοπος!

Τα νερά του υπονόμου σύντομα έφτασαν στη θάλασσα, μεγάλα κύματα αναποδογύρισαν το μεγάλο πλατύφυλλο και ο μικρός μολυβένιος στρατιώτης άρχισε να βυθίζεται στα βαθιά νερά…

Όταν ένα μεγάλο ψάρι τον πλησίασε γρήγορα άνοιξε το στόμα του και τον κάταπιε ολόκληρο.

 - Πωπωωω τι πυκνό σκοτάδι είναι εδώ μέσα….

Το μικρό στρατιωτάκι δεν έχασε το θάρρος του έμεινε ακίνητο με το όπλο στον ώμο του. Κάποια στιγμή το ψάρι άρχισε να σπαρταρά και να στριφογυρίζει σαν τρελό. Μετά από λίγο έμεινε ακίνητο και μετά από αρκετό χρονικό διάστημα κάποιος άνοιξε το στόμα του ψαριού και μια φωνή ακούστηκε:

 - Αχ! απίστευτο το στρατιωτάκι μας που το παρέσυρε το ρυάκι πριν από μερικές μέρες βρίσκετε μέσα στο στόμα του ψαριού.

Τότε το στρατιωτάκι κατάλαβε τι είχε συμβεί… Κάποιος ψαράς έπιασε το ψάρι το πήγε στην αγορά και το αγόρασε η μαγείρισσα που δούλευε στο σπίτι που ζούσε ο μικρός και οι γονείς του που έκαναν δώρο για την γιορτή του τα μολυβένια στρατιωτάκια. Η μαγείρισσα πήρε προσεκτικά το στρατιωτάκι από το στομάχι του ψαριού  και το πήγε στο τραπέζι που ήταν και τα άλλα στρατιωτάκια το μικρό αγόρι ξετρελαμένο από την χαρά του έπλυνε προσεκτικά το στρατιωτάκι τόκοι φάνηκαν πάλι λαμπερά τα ωραία χρώματα της στολής του.

Ο μικρός όμως στρατιώτης ήταν ζαλισμένος από την ξαφνική επιστροφή του στο σπίτι και αισθανόταν ευτυχισμένος που βρισκόταν πάλι στην αγαπημένη του χορεύτρια. Τότε εκείνη γύρισε και κοίταξε επιτέλους το ανάπηρο στρατιωτάκι. Η καρδιά της σκίρτησε από λαχταρά να τον αγγίξει.

Το στρατιωτάκι ένιωσε μια ευτυχία να πλημμυρίζει την καρδιά του.

Αλλα καθώς τα πράγματα πήγαιναν καλά για το ζευγάρι, μια μέρα που το αγόρι είχε τους φίλους του στο σπίτι ένα από τα παιδιά άρπαξε το μολυβένιο στρατιωτάκι και τον έριξε στο αναμμένο τζάκι.  Το έκανε χωρίς λόγο.

Αμέσως ο μολυβένιος στρατιώτης τυλίχτηκε στις φλόγες.

 - Αχ! Αχ! καίγομαι…. Καίγομαι…

Σιγά σιγά το στρατιωτάκι άρχισε να λιώνει με την σκέψη του όμως πάντα στην πολυαγαπημένη του χορεύτρια.

Εκείνη την στιγμή η πόρτα άνοιξε από έναν δυνατό άνεμο και ο αέρας που μπήκε στο δωμάτιο παρέσυρε την μικρή χορεύτρια και την έριξε και αυτή στο τζάκι δίπλα στον αγαπημένο της στρατιώτη.

Άρχισε και αυτή λοιπόν να καίγεται πλάι του. Την επόμενη μέρα, όταν η μαμά πήγε να μαζέψει τις στάχτες από το τζάκι δεν βρήκε τίποτε άλλο, παρά μόνο μια μικρή μολυβένια καρδιά.

Έτσι τελείωσε η θλιβερή αυτή ιστορία του μικρού μολυβένιου στρατιώτη και της πανέμορφης χορεύτριας που χάθηκαν μαζί!






Μια φορά κι έναν καιρό ζούσε ένας τίμιος κι εργατικός γεωργός που είχε μόνο ένα γιο. Το παιδάκι αυτό ήταν τόσο μικροκαμωμένο που δεν ξεπερνούσε το μεγάλο δάχτυλο του χεριού. Τα χρόνια περνούσαν, μα ο μικρός δεν ψήλωνε καθόλου.

Μια μέρα, την ώρα που ο γεωργός ήταν έτοιμος να πάει στο χωράφι του, ο μικρός του είπε:

- Πατέρα, πάρε με κι εμένα μαζί σου .

- Όχι, παιδί μου, του απάντησε ο πατέρας του. Εσύ θα μείνεις στο σπίτι. Δεν μπορείς να κάνεις καμιά δουλειά στο χωράφι και άμα βγεις από το σπίτι υπάρχει κίνδυνος να σε χάσω ή να σε πατήσει κανείς στο δρόμο.

Μα ο μικρούλης άρχισε να κλαίει και ο πατέρας του, για να μην τον κακοκαρδίσει, του έδωσε επιτέλους την άδεια να πάει μαζί του. Τον έβαλε λοιπόν μέσα στην τσέπη του και όταν έφτασε στο χωράφι τον έβγαλε και τον ακούμπησε σ’ ένα αυλάκι και του είπε να καθίσει ήρεμα εκεί. Ενώ ο μικρούλης καθόταν εκεί κι έπαιζε, φάνηκε πάνω στο λόφο ένας πελώριος γίγαντας που κατέβαινε με μεγάλα βήματα.

- Βλέπεις αυτόν τον θεόρατο άνθρωπο; είπε ο πατέρας του. Αν κάνεις τρέλες και είσαι πεισματάρης θα σε πάρει και θα σε χάσω.

Φυσικά τα έλεγε αυτά μόνο και μόνο για να τον κάνει να καθίσει φρόνιμα.

Ο γίγαντας είχε θεόρατα πόδια και με δυο ή τρεις διασκελισμούς βρέθηκε εμπρός στο αυλάκι. Είδε τον μικρούλη, τον πήρε στο χέρι του, τον κοίταξε περίεργα, όπως θα κοίταζε κανένα παράξενο μικρό ζώο κι έπειτα τον άφησε ελεύθερο μέσα στην πλατιά του παλάμη. Φαίνεται όμως πως του άρεσε πολύ, γιατί όταν σε λίγο ξεκίνησε πήρε τον μικρούλη νάνο μαζί του.

Ο πατέρας στεκόταν εκεί κοντά όλη αυτή την ώρα. Από το φόβο του είχε κοπεί η λαλιά του. Νόμισε πως χάθηκε για πάντα το παιδάκι του και ποτέ πια δε θα το ξανάβλεπε.

Ο γίγαντας πήρε τον μικρό νάνο στο παλάτι του βαθιά μέσα στο δάσος. Τον αγαπούσε πολύ. Τον έβαζε να κοιμηθεί πάνω στο στήθος του και τον έτρεφε με τα ίδια φαγητά που έτρωγε και ο ίδιος. Έτσι ο μικρούλης σιγά-σιγά μεγάλωσε και έγινε όμοιος με το γίγαντα, ψηλός, παχύς και δυνατός.

Πέρασαν έτσι δύο χρόνια. Ο γέρο-γίγαντας πήρε το νεαρό φίλο του και ήρθαν στο δάσος. Ήθελε να δοκιμάσει τη δύναμή του.

- Ξερίζωσε αυτό το δέντρο, του είπε. Θέλω να μου κάνεις ένα ραβδί.

Ο μικρούλης, που ήταν πια πολύ δυνατός, τράβηξε το δέντρο και το έβγαλε με τις ρίζες του! Ευχαριστήθηκε πολύ ο γίγαντας και είπε μέσα του:

«Είναι σπουδαίος ο φίλος μου. Μα πρέπει να τον κάνω ακόμη δυνατότερο».

Τον ανάθρεψε λοιπόν άλλα δύο χρόνια. Έπειτα, πήγαν ξανά στο δάσος.

- Ξερίζωσε αυτή τη βελανιδιά, του είπε.

Αυτή τη φορά ο μικρούλης, που ήταν ακόμα πιο δυνατός, έπιασε τη βελανιδιά και την ξερίζωσε με τόση ευκολία σα να ήταν καλαμάκι. Ο γέρο-γίγαντας ευχαριστήθηκε πολύ και του είπε:

- Περίφημα, μικρούλη μου, έγινες σωστός άντρας. Πήγαινε τώρα στο χωράφι, εκεί που σε πρωτοείδα, να βρεις τον πατέρα σου να δει πόσο ψηλός και δυνατός έγινες!

Ο μικρούλης έγινε ένας πολύ δυνατός γίγαντας.

Ο μικρούλης, σωστός γίγαντας πια, πήγε στο χωράφι. Την ώρα εκείνη, έτυχε να βρίσκεται εκεί ο πατέρας του που είχε να τον δει τέσσερα χρόνια. Είχε έρθει πάλι να οργώσει το χωράφι του. Ο νεαρός  γίγαντας τον πλησίασε και του είπε:

- Κοίταξέ με, άνθρωπε, ποιος είμαι; Δε με γνωρίζεις; Δεν αναγνωρίζεις λοιπόν το γιο σου,  πατέρα;

Ο γεωργός κατατρομαγμένος του είπε:

- Όχι, όχι. Δεν είσαι συ ο γιος μου. Πήγαινε στη δουλειά σου, σε παρακαλώ.

- Όχι, πατέρα. Εγώ είμαι ο γιος σου. Άφησέ να οργώσω λίγο. Θέλω να σε ξεκουράσω.

- Σ’ ευχαριστώ, καλέ μου άνθρωπε. Μα δεν είσαι ο γιος μου. Ο γιος μου ήταν πιο μικρός και από το μεγάλο δάχτυλο του χεριού μου. Πήγαινε στο καλό.

Μα άμα είδε να επιμένει ο γίγαντας, ο πατέρας φοβήθηκε και τον άφησε να οργώσει. Ο γιος του άρχισε αμέσως το όργωμα και παρότι έσπρωχνε το άροτρο ελαφρά, μόνο με το ένα χέρι του, εκείνο έσκαβε βαθιά τη γη.

Ο γεωργός άρχισε να τον παρακαλεί και να του λέει:

- Αφού επιμένεις και θέλεις να οργώσεις το χωράφι μην σπρώχνεις το αλέτρι με τόση δύναμη. Κάνεις πιο πολύ κακό, παρά καλό με τον τρόπο που δουλεύεις.

Ο γιος του ξέζεψε τα άλογα και είπε στον πατέρα του:

- Πατέρα, πήγαινε στο σπίτι και να πεις στη μητέρα να ετοιμάσει καλό και μπόλικο φαγητό. Εγώ στο μεταξύ θα τελειώσω το όργωμα και θα έρθω.

Και πραγματικά άρχισε να τραβάει ο ίδιος το αλέτρι χωρίς άλογα και μέσα σε λίγη ώρα τελείωσε μόνος του δύο ημερών δουλειά. Ύστερα άρπαξε το βολοκόπο, ένα εργαλείο με το οποίο σπάζουν τους βόλους στο χώμα και σε λίγα λεπτά θρυμμάτισε τα πάντα σε όλο το χωράφι. Και όταν τελείωσε, πήρε στους ώμους του το αλέτρι, το βολοσκόπο και όλα τα άλλα και τα κουβάλησε στο σπίτι με τόση ευκολία σα να ήταν ένα δεμάτι άχυρα.

Μόλις έφτασε στο σπίτι ρώτησε τη μητέρα του:

- Λοιπόν, μητέρα, είναι έτοιμο το φαγητό;

- Ναι, είπε εκείνη, που δεν τολμούσε να του αρνηθεί τίποτα.

Κι έφερε αμέσως δυο πιατέλες γεμάτες. Με το φαγητό αυτό θα μπορούσαν να τρώνε μια ολόκληρη βδομάδα κι αυτή και ο άντρας της. Ο μικρούλης γίγαντας όμως άδειασε και τις δύο πιατέλες. Όλα αυτά δεν έφταναν παρά μόνο για να του ανοίξουν την όρεξη.

- Καταλαβαίνω πολύ καλά, πατέρα, πως στο σπίτι σου δε θα μπορέσω ποτέ μου να χορτάσω. Γι’ αυτό αν μου δώσεις ένα σιδερένιο μπαστούνι αρκετά στέρεο, που να μη μπορώ να το λυγίσω στο γόνατό μου και να το κάνω δυο κομμάτια, θα φύγω πάλι για μακρινούς τόπους.

Με μεγάλη του χαρά ο γεωργός έζεψε τα δυο του άλογα στο κάρο, πήγε ίσια στο σιδηρουργό και έφερε ένα σιδερένιο μπαστούνι, το πιο δυνατό που μπορούσαν να μεταφέρουν τα δυο του άλογα. Μα ο νεαρός γίγαντας το ακούμπησε στο γόνατό του, το λύγισε και το έκανε δυο κομμάτια σα να ήταν καλαμάκι.

- Βλέπω, πατέρα, πως δε θα μπορέσεις να βρεις το μπαστούνι που σου ζητώ. Θα φύγω λοιπόν και θα δοκιμάσω να κάνω μόνος μου την τύχη μου.

Έτσι λοιπόν ο νεαρός γίγαντας ξεκίνησε να πάει να βρει την τύχη του. Ταξίδεψε πολύ. Σ’ ένα από τα ταξίδια του έφτασε σ΄ ένα χωριό που ζούσε ένας φιλάργυρος και τοκογλύφος σιδεράς. Αυτός ο άνθρωπος κέρδιζε πολλά χρήματα και έγδερνε τον κόσμο. Ποτέ του δε σκέφτηκε να βοηθήσει εκείνους που είχαν ανάγκη. Τόσο σκληρή καρδιά είχε.

Το πρώτο πράγμα που έκανε ο γίγαντας ήταν να μπει στο σιδηρουργείο αυτού του φιλάργυρου και να τον ρωτήσει αν χρειαζόταν κάποιον εργάτη. Ο πονηρός σιδεράς του έριξε μια εξεταστική ματιά. Είδε πόσο μεγαλόσωμος και δυνατός ήταν και σκέφτηκε πως δε θα ήταν άσχημο να έχει έναν τέτοιο βοηθό. Θα έκανε περίφημα τη δουλειά του και θα τον εκμεταλλευόταν κι αυτόν όσο μπορούσε περισσότερο. Τον ρώτησε λοιπόν:

- Τί μισθό ζητάς;

- Δε θέλω να με πληρώνεις, του απάντησε ο γίγαντας. Μα κάθε δεκαπενθήμερο, όταν οι άλλοι εργάτες θα πληρώνονται, θα με αφήνεις να σου δίνω δύο ελαφρά χτυπήματα στους ώμους σου, έτσι, για να διασκεδάζω.

«Πολύ χαζός είναι τούτος», είπε μέσα του ο πονηρός σιδεράς. «Θα δουλεύει τσάμπα και θα βγάζει πολλή δουλειά». Δέχτηκε λοιπόν και έκλεισαν αμέσως τη συμφωνία.

Την άλλη μέρα το πρωί ο γίγαντας ήταν έτοιμος. Μα με το πρώτο χτύπημα που έδωσε όταν ο σιδεράς του έφερε το καυτό σίδερο, το έκανε κομμάτια και το αμόνι χώθηκε βαθιά στη γη. Και τόσο βαθιά που μάταια προσπάθησαν να το ξεκαρφώσουν από το χώμα. Ο σιδεράς άναψε από το θυμό του, μπροστά στη ζημιά που έπαθε.

- Πω, πω! φώναξε. Δε μπορώ να σε κρατήσω. Δουλεύεις πολύ αδέξια. Πρέπει να λύσουμε τη συμφωνία μας.

- Πολύ καλά, απάντησε ο γίγαντας. Μα πρέπει να με πληρώσεις για τη δουλειά που έκανα. Άφησέ με λοιπόν να σου δώσω μόνο ένα χτύπημα για να τελειώνουμε.

Την ίδια στιγμή ο γίγαντας του έδωσε ένα χτύπημα στον ώμο, τόσο δυνατό που ο σιδεράς τινάχτηκε απότομα κι έπεσε πάνω σ’ ένα σωρό χορτάρι εκεί κοντά. Ύστερα ο γίγαντας πήρε τον πιο χοντρό σιδερένιο λοστό που βρήκε μέσα στο σιδηρουργείο για μπαστούνι κι έφυγε.

Αφού ταξίδεψε αρκετά, σταμάτησε σ’ ένα αγρόκτημα και ρώτησε τον ιδιοκτήτη αν ήθελε κανέναν επιστάτη για το κτήμα του. Ο κτηματίας δέχτηκε κι έκανε πάλι την ίδια συμφωνία που είχε κάνει και με το φιλάργυρο σιδερά.

Το άλλο πρωί έπρεπε όλοι οι εργάτες να πάνε στο δάσος να κόψουν ξύλα. Ο γίγαντας, όταν όλοι ήταν έτοιμοι να ξεκινήσουν, κοιμόταν ακόμα βαθιά στο κρεβάτι του.

- Εμπρός, ξύπνα, του φώναξε ένας από τους εργάτες. Η ώρα είναι περασμένη. Σήκω, δε μπορούμε να σε περιμένουμε.

- Μη με περιμένετε, πηγαίνετε εσείς στη δουλειά σας, μουρμούρισε ο γίγαντας νευριασμένος που τον ανησύχησαν στον ύπνο του. Όσο και να αργήσω, θα τελειώσω γρηγορότερα από εσάς και θα γυρίσω πίσω πολύ νωρίτερα.

Τους γύρισε την πλάτη και κοιμήθηκε άλλες δύο ώρες. Σηκώθηκε έπειτα, ετοίμασε το πρόγευμά του, έφαγε με την ησυχία του και έζεψε τα άλογά του για να πάει στο δάσος.

Στην είσοδο του δάσους ήταν ένα στενό άνοιγμα. Όποιος ήθελε να πάει για ξύλα ήταν υποχρεωμένος να περάσει από το άνοιγμα αυτό γιατί ήταν το μοναδικό πέρασμα.

Ο γίγαντας, αφού πρώτα πέρασε το κάρο του, γέμισε το άνοιγμα με πελώριους θάμνους γεμάτους αγκάθια, με κλαδιά, πέτρες και ξερά ξύλα. Αδύνατο να περάσουν πια άλογα από εκεί.

Όταν τελείωσε, πήρε το κάρο του και προχώρησε στο δάσος. Στο δρόμο συνάντησε τους άλλους που γύριζαν στο αγρόκτημα.

- Προχωρήστε, τους είπε. Εγώ θα σας φτάσω και θα σας περάσω.

Αφού περπάτησε λίγο ακόμα έκοψε έναν από τους μεγαλύτερους κορμούς που βρήκε, τον έβαλε μέσα στο κάρο του και πήρε το δρόμο του γυρισμού. Όταν πλησίασε στο πέρασμα είδε όλους τους άλλους εργάτες να στέκονται εκεί. Δεν μπορούσαν να περάσουν με το φορτίο τα ξύλα.

- Βλέπετε λοιπόν; τους είπε σε τόνο θριαμβευτικό. Αν μένατε μαζί μου και δε βιαζόσασταν θα γυρίζατε πάλι την ίδια ώρα και στο μεταξύ θα είχατε κοιμηθεί μια-δυο ωρίτσες περισσότερο.

Ύστερα πήρε τον κορμό του δέντρου που είχε κόψει στον ένα του ώμο και το κάρο του στον άλλο και πέρασε με μεγάλη ευκολία σα να ήταν φορτωμένος με πούπουλα. Και όταν έφτασε στην αυλή του σπιτιού έδειξε τον κορμό στον αφέντη του και τον ρώτησε αν είναι ευχαριστημένος.

- Γυναίκα, είπε ο κτηματίας, αυτός ο άνθρωπος αξίζει πολλά. Κοιμάται βέβαια λίγο περισσότερο όμως εργάζεται καλύτερα από όλους τους άλλους εργάτες μας.

Έτσι, ο καιρός κυλούσε και πέρασε ένας ολόκληρος χρόνος. Και όταν ήρθε η ώρα να πληρωθούν οι εργάτες είπε κι αυτός πως θέλει την αμοιβή του. Όταν το άκουσε ο κτηματίας σκέφτηκε τι τον περίμενε και τον έπιασε τρόμος. Γι’ αυτό τον παρακάλεσε να παραιτηθεί από τη συμφωνία που είχαν κάνει και για αντάλλαγμα να του δώσει το μισό κτήμα.

- Όχι, είπε ο γίγαντας. Δε θέλω να γίνω κτηματίας. Εγώ είμαι ένας απλός εργάτης και εργάτης θέλω να μείνω. Ζητάω κι επιμένω να πληρωθώ όπως είχαμε συμφωνήσει.

Όταν είδε ο κτηματίας πως δε μπορούσε να συνεννοηθεί μαζί του, τον παρακάλεσε να δεχτεί να αναβάλουν για δεκαπέντε μέρες την εκτέλεση της συμφωνίας. Αμέσως έπειτα κάλεσε όλους τους φίλους του να συζητήσουν τι έπρεπε να γίνει. Η συζήτηση κράτησε πολύ. Στο τέλος συμφώνησαν πως ο καλύτερος τρόπος για να απαλλαγούν ήταν να τον σκοτώσουν. Μα θα το κατόρθωναν; Συμφώνησαν λοιπόν να τον στείλουν να κουβαλήσει στην αυλή μερικές πελώριες μυλόπετρες και να τις ακουμπήσει στην άκρη του πηγαδιού. Ύστερα θα του έλεγαν να κατέβει στο πηγάδι να το καθαρίσει. Και καθώς θα ήταν σκυμμένος να το καθαρίσει θα έσπρωχναν τις μυλόπετρες και αυτές θα έπεφταν πάνω στο κεφάλι του και θα το έκαναν λιώμα.

Όλα πήγαν καλά. Και όταν ο γίγαντας βρέθηκε στο βάθος του πηγαδιού, οι άλλοι κύλησαν τις θεόρατες πέτρες πάνω του. Φυσικά όλοι νόμισαν πως το κεφάλι του είχε γίνει κομμάτια. Φαντάζεστε όμως την κατάπληξή τους όταν άκουσαν το γίγαντα να φωνάζει:

- Ε, εσείς, πάρετε μακριά από το πηγάδι αυτά τα κοτόπουλα! Σκαλίζουν το χώμα και το ρίχνουν στα μάτια μου και δεν μπορώ να δω καλά να κάνω τη δουλειά μου.

Όταν τελείωσε το καθάρισμα και πήδηξε έξω από το πηγάδι τους είπε:

- Κοιτάξτε τι ωραίο περιδέραιο φορώ…

Και έδειξε μια από τις μυλόπετρες που όταν έπεσε πάνω στο κεφάλι του τρύπησε και πέρασε γύρω στο λαιμό του.

Ο κτηματίας τρομοκρατημένος ζήτησε και άλλη αναβολή για ένα δεκαπενθήμερο. Πάλι ξανακάλεσε τους φίλους του. Ύστερα από πολλή συζήτηση του έδωσαν τούτη τη συμβουλή: να τον στείλει να αλέσει σιτάρι τη νύχτα στο στοιχειωμένο μύλο. Από όσους είχαν πάει σ’ εκείνο το μύλο νύχτα, κανένας δε γύρισε πίσω! Το ίδιο βράδυ ο κτηματίας πρόσταξε τον γίγαντα να κουβαλήσει οκτώ σακιά σιτάρι και να τα αλέσει τη νύχτα στο στοιχειωμένο μύλο. Ο γίγαντας πήγε αμέσως στην αποθήκη, έβαλε δυο σακιά σιτάρι στη δεξιά του τσέπη, δυο στην αριστερή, τα άλλα τέσσερα τα φορτώθηκε στον ώμο του και ξεκίνησε για το μύλο. Ο μυλωνάς του είπε πως καλύτερα ήταν ν αλέσει το σιτάρι τη μέρα γιατί ο μύλος ήταν μαγεμένος και όποιος έμπαινε μέσα τη νύχτα το πρωί βρισκόταν νεκρός.

- Μη σε νοιάζει, μυλωνά, εγώ θα βγω από το μύλο ζωντανός είπε ο γίγαντας. Μόνο φύγε από τη μέση μη μ’ εμποδίζεις και το πρωί έλα να με βρεις.

Μπήκε λοιπόν μέσα στο μύλο κι έριξε το σιτάρι μέσα στο μεγάλο χωνί. Κατά τα μεσάνυχτα, ξάπλωσε στον πάγκο μέσα στο δωμάτιο του μυλωνά. Ύστερα από λίγο, ξαφνικά, η πόρτα άνοιξε και μπήκε μέσα ένα μεγάλο τραπέζι. Επάνω στο τραπέζι ήταν κρασί, κρέας και ένα σωρό άλλα ωραία πράγματα. Ύστερα οι καρέκλες μετακινήθηκαν και τοποθετήθηκαν μόνες τους γύρω από το τραπέζι. Μα πουθενά, ούτε προσκεκλημένοι ούτε υπηρέτες. Ξαφνικά είδε δάχτυλα που κινήθηκαν, πήραν τα μαχαίρια και τα πιρούνια κι έβαλαν φαγητό στα πιάτα χωρίς κανένας να φανεί ακόμα. Μα τώρα ο φίλος ο γίγαντας μπροστά σ’ όλα αυτά τα ωραία φαγητά ένιωσε πως πεινούσε. Κάθισε λοιπόν στο έτοιμο τραπέζι κι έφαγε με την καρδιά του.

- Ύστερα απ’ αυτό το πλούσιο γεύμα, χρειάζεται και λίγο καλό κρασί, είπε. Μα φαίνεται πως οι ευγενικοί κύριοι αυτού του σπιτιού δεν έχουν καλό κρασί.

Μόλις είπε αυτά τα λόγια παρουσιάστηκε ένα ασκί γεμάτο με το καλύτερο κρασί του κόσμου και ο γίγαντας γέμισε το κύπελό του, έγλειψε τα χείλη του ευχαριστημένος και είπε:
- Στην υγειά όλης της συντροφιάς και καλή αντάμωση την ερχόμενη φορά!

Αφού έφαγε καλά και οι πιατέλες, τα πιάτα, τα μπουκάλια και τα ποτήρια άδειασαν, ξαφνικά κάποιος αόρατος φύσηξε κι έσβησε τα κεριά

- Δε βαριέσαι, είπε ο γίγαντας, δε χρειάζονται φώτα για να κοιμηθεί κανείς, και ξάπλωσε.

Μα τώρα, μέσα στο πυκνό σκοτάδι ένιωσε ένα πολύ δυνατό χτύπημα στο κεφάλι του.

- Πολύ άσχημο παιχνίδι αυτό! φώναξε. Αν με ξαναχτυπήσει κανείς θα το μετανιώσει πικρά. Θα του το πληρώσω.

Και πραγματικά αυτό έκανε όταν έφαγε το δεύτερο χτύπημα στο κεφάλι. Η μονομαχία συνεχίστηκε όλη τη νύχτα. Ο γίγαντας δεν άφησε τον εαυτό του να τα χάσει, ούτε τον κυρίεψε ο φόβος παρά εξακολούθησε να αμύνεται και να χτυπάει κι αυτός ώσπου ξημέρωσε. Τότε όλα ησύχασαν.

- Λοιπόν, μυλωνά, είπε το πρωί, έφαγα κάμποσους μπάτσους, μα έδωσα κι εγώ άλλους τόσους. Σου το εγγυώμαι.

Ο μυλωνάς είδε πως ο νεαρός γίγαντας με το θάρρος του έλυσε τα μάγια που βασάνιζαν κι αυτόν και όσους πήγαιναν στο μύλο, χάρηκε πάρα πολύ και θέλησε να τον ανταμείψει. Του πρόσφερε πολλά χρήματα.

- Δε θέλω χρήματα. Έχω όσα μου χρειάζονται, είπε ο νέος καθώς έπαιρνε στον ώμο του το αλεύρι για να γυρίσει πίσω στο κτήμα.

Μόλις ο κτηματίας τον είδε να έρχεται κατάλαβε πως έφτασε η ώρα του. Ήξερε τώρα πως δεν υπήρχε γι’ αυτόν σωτηρία. Ταραγμένος πηγαινοερχόταν μέσα στο δωμάτιο, ενώ ο ιδρώτας έσταζε και κυλούσε στο πρόσωπό του. Πλησίασε στο παράθυρο και το άνοιξε για να μπει για να μπει λίγος αέρας. Του είχε κοπεί η αναπνοή του. Ξαφνικά, πριν να πάρει είδηση δέχτηκε το πρώτο χτύπημα από το μεγαλόσωμο εργάτη του, τον γίγαντα. Ήταν τέτοιο το χτύπημα που πετάχτηκε έξω από το παράθυρο και βρέθηκε πολύ μακριά στα βουνά. Το δεύτερο χτύπημα έστειλε τη γυναίκα του να τον συναντήσει. Και απ’ ότι ξέρω, ίσως ακόμη και τώρα που εσείς διαβάζετε το παραμύθι, αυτοί να πετούν ακόμη και να μην έχουν συναντηθεί.

Ο νεαρός γίγαντας, χωρίς να περιμένει να μάθει τι απογίνανε ο αφέντης και η γυναίκα του, πήρε το σιδερένιο ραβδί του κι έφυγε.  Και έζησε αυτός καλά κι εμείς καλύτερα...





Μια φορά και έναν καιρό, έναν Απρίλη, όλος ο κάμπος ήταν πράσινος και λουλουδιασμένος. Tα κοτσύφια, οι κορυδαλλοί, τ’ αηδόνια, όλα τα πουλιά φτερούγιζαν στα κλαριά και κελαηδούσαν χαρούμενα. O τυφλοπόντικας, καθώς κυνηγούσε, άκουσε μια μέρα μια φωνή από το δάσος: «κούκου! κούκου!».

«Kι άλλος φαγάς μάς ήρθε» συλλογίστηκε. «Φαγάς, μα κακός νοικοκύρης. Oύτε φωλιά χτίζει, ούτε τ’ αυγά του κλωσά. Tα γεννά σε ξένες φωλιές και δε γυρίζει να τα κοιτάξει. Δε σου λέω! Tρώω κι εγώ, μα δεν του μοιάζω στην κακομοιριά».

Έφαγε δυο κάμπιες κι έπειτα είπε: «Kαιρός να φροντίσω για το νοικοκυριό μου».

– Για να σου πω, γυναίκα, γύρισε κι είπε σε μια κομψή τυφλοποντικίνα, που κυνηγούσε εκεί κοντά· το κυνήγι λιγόστεψε εδώ πέρα.                

– Tο βλέπω κι εγώ, απάντησε εκείνη λυπημένη.

– Kαλά θα κάμουμε, λέω, να περάσουμε αύριο το ποτάμι και να πάμε στον αντικρινό τον κήπο.

– Όπως θέλεις, άντρα μου, λέει η τυφλοποντικίνα πρόθυμα.

Έτσι, την άλλη την αυγή ο τυφλοπόντικας κι η γυναίκα του πήγαν στην άκρη στο ποτάμι. H άλλη όχθη ήταν ώς διακόσια μέτρα αντίπερα. Παραμέρισαν τις τρίχες που σκέπαζαν το πρόσωπό τους, και στη θέση των ματιών πρόβαλαν δυο μαύρες και λαμπερές χαντρίτσες. Kοίταξαν αντίπερα για να βρουν το συντομότερο δρόμο, και μπλουμ! έπεσαν στο νερό. Tα κατάφεραν καλά στο κολύμπι, και σε λίγο βγήκαν κοντά στον κήπο.

– Aχ! τι ωραίος που είναι ο απάνω κόσμος! είπε η τυφλοποντικίνα.

– Kι ο δικός μας καλός είναι, όσο έχει φαΐ, είπε ο τυφλοπόντικας.

Πλησίασαν στο φράχτη του κήπου. Mουριές ήταν ολόγυρα και χαμόκλαδα πυκνά κι αγκαθωτά. Kοίταξαν από μια τρύπα κι είδαν τον κήπο μέσα ολοπράσινο. Ήταν χωρισμένος σε λωρίδες και στην κάθε μια κι ένα λαχανικό ή οπωρικό. Eδώ μαρούλια, εκεί κοκκινογούλια, παραπέρα φράουλες· αλλού ήταν μπάμιες και μελιτζάνες, αλλού φασολάκια, αλλού κολοκυθιές, και κάπου λουλούδια λογής λογής.

– Eδώ είναι πιο βολικά να τρυπώσουμε, είπε ο τυφλοπόντικας.

– Όπως ξέρεις, άντρα μου.

Aμέσως άρχισαν τη δουλειά. Oι σουβλερές μουσούδες τους χώνονταν σα σφήνες στο μαλακό χώμα. Mε τα μπροστινά τους πόδια, που είναι σαν τσαπιά παραμέριζαν το χώμα στα πλάγια, και με τα πίσω, που είναι σα φτυάρια, το πετούσαν πίσω τους. Tα μάτια, τα ρουθούνια και τ’ αυτιά τους δε κινδύνευαν διόλου από τα χώματα. Tα είχαν καλά κλεισμένα.

Ο τυφλοπόντικας σκάβει στο χώμαΟ τυφλοπόντικας σκάβει στο χώμα

Έτσι σε λίγο τρύπωσαν κάτω από τον κήπο. Eκεί άρχισαν αμέσως να φτιάνουν τη φωλιά τους. Πρώτα έσκαψαν το μέρος που θα μείνουν και θ’ αναθρέψουν τα μικρά τους. Έπειτα μια πιθαμή από πάνω, άνοιξαν μεγάλη κουλούρα και τρία τέσσερα λοξά δρομάκια για ν’ ανεβοκατεβαίνουν από τη φωλιά τους εκεί. Aπό κει πάλι έσκαψαν προς τα κάτω πέντε λοξά δρομάκια, πέρασαν τη φωλιά τους κι άνοιξαν από κάτω άλλη κουλούρα, σα να πούμε τα κατώγια τους. Tέλος από τα πλάγια της κουλούρας έσκαψαν διάφορα άλλα δρομάκια, ίσια και μακριά.

– Mηχανικός μια φορά, ε! είπε στη γυναίκα του θαυμάζοντας το έργο του ο τυφλοπόντικας. Eδώ μέσα ούτε αλεπού, ούτε νυφίτσα μπορεί να μας βρει!

– Kανείς δε σε φτάνει! απάντησε εκείνη κοιτάζοντάς τον τρυφερά.

Πέρασαν κάμποσες ημέρες, κι η τυφλοποντικίνα γέννησε πέντε τυφλοποντικάκια.

– Eίναι για πέταμα, είπε ο πατέρας μόλις τα είδε. Eίναι στραβά κι ολόγυμνα.

– Tάχα δεν ήσουν έτσι και του λόγου σου; είπε η γυναίκα του και τα κοίταξε με καμάρι. Άφησε να μεγαλώσουν λίγο, και να δεις πως θα ομορφύνουν σαν και μας.

Πέρασαν λίγες μέρες, κι άρχισαν να βγαίνουν κυνήγι συντροφιά οι δυο. Την ημέρα μέσα στο χώμα και τη νύχτα απάνω στον κήπο. Eκεί τώρα ήταν μια χαρά. Mεγάλωσαν και τα λαχανικά, και τα σκουληκάκια, οι κάμπιες κι οι σαλίγκαροι κάθονταν αμέτρητοι στις τρυφερές τους ρίζες. Mα και πεταλούδες και βάτραχοι και φρύνοι ήταν μαζεμένοι εκεί. O αχόρταγος όμως τυφλοπόντικας ήταν πάντα ανήσυχος.

– Kάμε γρήγορα, έλεγε κάθε τόσο στη γυναίκα του, να μεγαλώσουν τα παιδιά μας, γιατί δε θα μείνει τίποτα σε λίγο εδώ μέσα! Δε φτάνει, κυρά μου, ο κήπος για να χορτάσουν εφτά στόματα. Eσύ τώρα να κυνηγάς τους κολοκυθοκόφτες, που τρώνε τις ρίζες, κι ύστερα βρίσκουμε τον μπελά μας από τους κυρ Mηνάδες, τους περιβολάρηδες.

– Tι κουτοί, αλήθεια ! κάνει η τυφλοποντικίνα. Δε θέλουν να πιστέψουν πως εμείς δεν καταδεχόμαστε να τρώμε άνοστες ρίζες.

Kάποτε, πριν να ξημερώσει, ο τυφλοπόντικας γύρισε καταματωμένος.

– Aυτά παθαίνει όποιος έχει πολλά παιδιά να θρέψει… μουρμούριζε καθώς έμπαινε στη φωλιά του.

– Tι τρέχει; τον ερώτησε ανήσυχα η γυναίκα του.

– Άφησέ με κι εσύ.

H τυφλοποντικίνα πήγε κοντά του.

– Λαχτάρα μου! φώναξε· είσαι γεμάτος αίματα! Ποιος σε χτύπησε;

– Δεν είναι δα και τόσο σοβαρά τα πράγματα, λέει ο τυφλοπόντικας. Mην κόβεις το αίμα σου. Nα, καθώς κυνηγούσα στον κήπο, γνωρίστηκα για πρώτη φορά μ’ ένα φρύνο.

Οι φρύνοι μοιάζουν με τους βάτραχους, αλλά είναι πιο σκουρόχρωμοι και ζουν στην ξηράΟι φρύνοι μοιάζουν με τους βάτραχους, αλλά είναι πιο σκουρόχρωμοι και ζουν στην ξηρά

– M’ αυτόν τον ασχημομούρη; Mα κείνος δε μπορεί να πάρει τα πόδια του κι όλο τρικλίζει! λέει η γυναίκα του.

– Nαι, μ’ αυτόν. Mου έπαιρνε τα καλύτερα κομμάτια. Έβρεξε αποβραδίς και βγήκαν κάτι ολόπαχοι γυμνοσάλιαγκοι. Ήταν ένας, που τι να σου πω, γυναίκα; να τρώει η μάνα και του παιδιού να μη δίνει. Πήγε να τον αρπάξει κι αυτόν. E, δεν κρατήθηκα και του δίνω μια δαγκωματιά. Kαλύτερα να μην την έδινα. Kάηκα, φαρμακώθηκα. Άναψε η γλώσσα μου, γυναίκα, και μούδιασαν τα δόντια μου.

– Kαλέ, τι κρέας είναι αυτό που έχεις! του κάνω.

– Kαι τι νόμισες; λέει εκείνος με γέλια. Aν είστε σεις παλικαράδες και φοράτε τα δόντια σας, έχουμε και μεις τον τρόπο να σας ξεδοντιάζουμε.

– Nα μας ξεδοντιάζετε; κάνω με απορία.

– Aμέ τι; Δάγκασέ με πάλι, έλα δάγκασέ με σα θέλεις, κολλώντας μ’ επιμονή κολλώντας απάνω μου.

– Kι αν σε δαγκάσω, τι; τον ρωτώ με θυμό.

– Eίσαι φαρμακωμένος, δόλιε! μου λέει· όλο μου το κορμί αναδίνει φαρμάκι· σε λίγο μας αφήνεις χρόνους· γράψε τη διαθήκη σου, να την πάω στη γυναίκα σου.

Tι να σου ειπώ· τα χρειάστηκα. «Aυτό λείπει» είπα μέσα μου «να πεθάνω χωρίς να δω τους δικούς μου.»

– Tον καημένο! λέει η τυφλοποντικίνα.  Kι άρχισε να δακρύζει.

– Aρχίζω, που λες, και φτύνω, φτύνω για να βγάλω το φαρμάκι. Eκεί που έφτυνα, νά σου μια νυχτερίδα εμπρός στη μύτη μου. Xαμ, κάνω να την αρπάξω. Kαθώς ξέρεις γυναίκα, το κρέας της νυχτερίδας είναι νόστιμο και τρυφερό σαν του ποντικού.

Eκείνη όμως μου ξέφυγε, και τα νύχια της κουκουβάγιας που την κυνηγούσε, μπήκαν στο κορμί μου. Kαλά που με πήρε ξώδερμα και προλαβα να τρυπώσω. «Kουκουβάο! Kουκουβάο!» φώναξε η κουκουβάγια με θυμό. Kαταλαβαίνεις τι ήθελε να πει: «Όταν ξαναπέσετε στα νύχια μου θα σας δείξω, και σένα και της νυχτερίδας!»

Δε φτάνουν όλα αυτά, μα καθώς ερχόμουν εδώ, απάντησα το γείτονα μας, τον τυφλοπόντικα. Tον έπιασα κι άλλη φορά να κυνηγά στον τόπο μου και μαλώσαμε στα γερά.

– Πάλι εδώ είσαι; του κάνω.

– Kαι που θέλεις να ’μαι; μου λέει.

– Δε σου είπα να μην ξαναφανείς εδώ μέσα;

– Kαι ποιος είσαι σύ που προστάζεις έτσι; Δικό σου είναι το περιβόλι;

– Δικό μου· δεν το ξέρεις;

– Δικό σου ξεδικό σου, εγώ θα μείνω εδώ! Aν δε σ’ αρέσει, τράβα να πας σε καλύτερο! μου λέει αδιάντροπα. Δεν κρατήθηκα, γυναίκα· του ρίχνομαι κι αρχίζουμε τις δαγκωσιές. Mια εκείνος, δέκα εγώ. Kάποτε τον πετυχαίνω στο λαιμό, και πάρ’ τον κάτω. Λιγοθύμισε ο παλικαράς.

– Kαι τώρα;… ρώτησε η γυναίκα του.

– Tώρα;… Ξύπνα τα παιδιά, και δρόμο. Δε μας χωράει πια ο κήπος. Eκεί που θα πάτε, να μείνεις κάμποσο καιρό μαζί τους, κι ύστερα να τα στείλεις να βρει το καθένα την τύχη του.



Μια φορά και έναν καιρό, ζούσε ένας έμπορος ο οποίος είχε τρεις κόρες που τις αγαπούσε περισσότερο από τον ίδιο του τον εαυτό. Μια μέρα, ο έμπορος έπρεπε να κάνει ένα μακρινό ταξίδι για να αγοράσει κάποια αγαθά. Προτού φύγει, ρώτησε τις κόρες του αν επιθυμούν να τους φέρει δώρα. Η μεγαλύτερη κόρη ζήτησε ένα κολιέ, η δεύτερη μια χρυσή αλυσίδα ενώ η τρίτη, η πεντάμορφη, δε ζήτησε τίποτα παρά να γυρίσει πίσω ο πατέρας της ασφαλής. Εκείνος επέμενε και έτσι η πεντάμορφη του ζήτησε ένα τριαντάφυλλο.

Ο έμπορος έκανε το ταξίδι του και αγόρασε ένα μαργαριταρένιο κολιέ για την πρώτη του κόρη, μια χρυσή αλυσίδα για τη δεύτερη όμως για την πεντάμορφη σκέφτηκε πως μέχρι να γυρίσει το τριαντάφυλλο που είχε ζητήσει, θα μαραίνονταν. Έτσι αποφάσισε να πάρει ένα τριαντάφυλλο την ημέρα που θα έφτανε κοντά στο σπίτι του.

Όταν τελείωσε με τις δουλειές του πήρε τον δρόμο της επιστροφής. Όταν έφτασε κοντά στο σπίτι του θυμήθηκε τι είχε υποσχεθεί στη μικρότερη κόρη του και άρχισε να ψάχνει για το τριαντάφυλλο. Κοντά στο σημείο που είχε σταματήσει, είδε έναν υπέροχο κήπο. Αμέσως κατέβηκε από το άλογο του και έκοψε το πιο όμορφο τριαντάφυλλο που βρήκε.

Ξαφνικά, άκουσε ένα δυνατό θόρυβο σαν βροντή. Κοίταξε γύρω του και έκπληκτος είδε ένα τεράστιο τέρας που είχε δύο χαυλιόδοντες στο στόμα του, φλογερά μάτια περιτριγυρισμένα από τρίχες και κέρατα που έβγαιναν από το κεφάλι του και εξαπλώνονταν στην πλάτη του.

- "Ποιος σου είπε ότι μπορείς να κόψεις τα τριαντάφυλλα μου;" είπε θυμωμένα το τέρας.

-  "Σε παρακαλώ κύριε, υποσχέθηκα στη μικρότερη κόρη μου να της φέρω στο σπίτι ένα τριαντάφυλλο. Είδα τον όμορφο κήπο σου και σκέφτηκα ότι δε θα σε πείραζε" είπε ο έμπορος με φόβο και τρόμο για τη ζωή του.

- "Η κλοπή είναι κλοπή, είτε είναι τριαντάφυλλο είτε διαμάντι. Η ζωή σου είναι χαμένη", είπε το τέρας.

Ο έμπορος έπεσε στα γόνατά του και ικέτευσε για τη ζωή του, σκεπτόμενος τις τρεις κόρες του που δεν είχαν κανέναν στον κόσμο πέρα από αυτόν.

- "Εντάξει", είπε το τέρας. "Θα σε ελευθερώσω μόνο με έναν όρο. Σε επτά μέρες από τώρα, θα πρέπει να μου φέρεις την κόρη σου, για χάρη της οποίας χάλασες τον κήπο μου και να την αφήσεις εδώ. Αν δεν το κάνεις, η ζωή σου μου ανήκει".

Έτσι κι έγινε. Ο έμπορος ορκίστηκε και αφού πήρε το τριαντάφυλλο, ανέβηκε στο άλογο του και γύρισε σπίτι.

Μόλις μπήκε στο σπίτι, οι κόρες του έτρεξαν αμέσως στην αγκαλιά του. Εκείνος αφού τις αγκάλιασε, έδωσε τα δώρα που τους υποσχέθηκε. Όταν έφτασε η σειρά της πεντάμορφης αναστέναξε δίνοντας της το τριαντάφυλλο.

"Σε ευχαριστούμε πατέρα", είπαν όλες με μια φωνή.

Η πεντάμορφη βλέποντας τον πατέρα της προβληματισμένο τον ρώτησε:

-“Γιατί αναστέναξες έτσι πατέρα όταν μου έδωσες το τριαντάφυλλο μου”;

-“Θα σου πω αργότερα”, της είπε εκείνος.

Οι μέρες περνούσαν και ο έμπορος ήταν πολύ δυστυχισμένος, παρά την προσπάθεια των κοριτσιών να του φτιάξουν το κέφι. Κάποια στιγμή, αποφάσισε να μιλήσει στην κόρη του.

-“Πεντάμορφη μου, αγαπάς τον πατέρα σου;” τη ρώτησε.

- "Φυσικά πατέρα", αποκρίθηκε εκείνη.

- "Λοιπόν τώρα ήρθε η ώρα να μου το αποδείξεις", είπε και άρχισε αμέσως να της διηγείται την ιστορία με το τριαντάφυλλο.

Η πεντάμορφη δεν πίστευε στα αυτιά της. Ήταν τόσο λυπημένη με όλα αυτά που άκουγε.

- "Πήγαινε με σε αυτόν, πατέρα, ίσως και να μη μου κάνει κακό. Αλλά ακόμα κι αν το κάνει, καλύτερα να πάθω εγώ κάτι παρά εσύ", είπε αποφασιστικά η πεντάμορφη που αγαπούσε τόσο πολύ τον πατέρα της.

Έτσι την επόμενη μέρα, ο έμπορος μαζί με την κόρη του, πήραν τον δρόμο για το σπίτι του τέρατος.

Όταν έφτασαν εκεί, κατέβηκαν από το άλογο και ξαφνικά είδαν τις πόρτες του σπιτιού να ανοίγουν. Μπαίνοντας, δεν είδαν κανέναν. Έτσι ανέβηκαν τα σκαλιά, πέρασαν από μια μεγάλη αίθουσα και πήγαν στην τραπεζαρία. Εκεί είδαν ένα τραπέζι στρωμένο με πολλά φαγητά, όμορφα ποτήρια και πιάτα.

Περίμεναν για αρκετή ώρα, νομίζοντας ότι θα εμφανιζόταν ο ιδιοκτήτης του σπιτιού. Τότε, ο έμπορος είπε: “Ας καθίσουμε, να δούμε τι θα συμβεί”.

Έτσι και έγινε. Αφού κάθισαν, αόρατα χέρια άρχισαν να τους σερβίρουν. Η πεντάμορφη και ο πατέρας της έτρωγαν και έπιναν με την καρδιά τους.

Ξαφνικά, εμφανίστηκε μπροστά τους το τέρας. Αμέσως, είπε στον έμπορο:

- "Αυτή είναι η μικρότερη κόρη σου;"

- "Ναι αυτή είναι", απάντησε εκείνος.

- "Είναι πρόθυμη να μείνει εδώ μαζί μου", ρώτησε το τέρας κοιτώντας την πεντάμορφη.

- “Ναι κύριε είμαι”, είπε εκείνη με τρεμάμενη φωνή.

- "Μην ανησυχείς, δε θα σου κάνω κακό", είπε το τέρας και οδήγησε τον έμπορο στο άλογό του.

Αφού του είπε ότι μπορεί να έρχεται και να βλέπει την κόρη του μια φορά την εβδομάδα, επέστρεψε στην πεντάμορφη και της είπε:

- "Ότι υπάρχει σε αυτό το σπίτι είναι δικό σου. Αρκεί να χτυπήσεις τα χέρια σου και θα έχεις ότι ζητήσεις".

Έτσι η πεντάμορφη έμεινε στο σπίτι με το τέρας. Εκεί, αόρατοι υπηρέτες της έφερναν ότι ήθελε. Σύντομα, κουράστηκε από τη μοναξιά και μια μέρα, όταν το τέρας ήρθε σε αυτήν παρόλο που φαινόταν τόσο εχθρικό και τρομακτικό, την παρηγόρησε και της φέρθηκε τόσο όμορφα.

Μίλησαν λοιπόν μαζί για τον κήπο, το σπίτι, τις δουλειές του πατέρα της και για κάθε είδους πράγματα, έτσι ώστε η πεντάμορφη να χάσει εντελώς τον φόβο της για το τέρας. Λίγο αργότερα, όταν ο πατέρας της ήρθε να τη δει, τη βρήκε αρκετά χαρούμενη και αμέσως καθησυχάστηκε για το μέλλον της κόρης του.

Αυτό, συνεχίστηκε για αρκετό καιρό. Η πεντάμορφη μιλούσε με το τέρας κάθε μέρα και ένιωθε πραγματική ευτυχία.

Μια μέρα όμως το τέρας δεν ήρθε στη συνηθισμένη του ώρα, λίγο μετά το μεσημεριανό γεύμα όπως συνήθιζε και η πεντάμορφη τον έχασε. Περιπλανήθηκε κάμποση ώρα στον κήπο προσπαθώντας να τον βρει, φωνάζοντας το όνομά του αλλά δεν έπαιρνε καμία απάντηση. Στο τέλος, κατευθύνθηκε προς την τριανταφυλλιά από την οποία ο πατέρας της είχε κόψει το τριαντάφυλλο. Αυτό που αντίκρισε εκεί δεν μπορούσε να το πιστέψει! Το τέρας ήταν ξαπλωμένο κάτω, σχεδόν μισοπεθαμένο.

Η πεντάμορφη καταστεναχωρημένη, σκέφτηκε αμέσως όλη την καλοσύνη και την αγάπη που της είχε δείξει το τέρας. Κλαίγοντας από πάνω του, άρχισε να του λέει πόσο τον αγαπούσε.

Ξαφνικά, έγινε κάτι απίστευτο. Το τέρας μεταμορφώθηκε σε έναν πανέμορφο πρίγκηπα. Η πεντάμορφη είχε εντυπωσιαστεί. Εκείνος, της εξήγησε ότι καιρό πριν ένας μάγος τον είχε μεταμορφώσει σε ένα άσχημο τέρας και ότι μόνο αν έβρισκε την αληθινή αγάπη, παρά την ασχήμια του, θα μπορούσε να σπάσει η κατάρα.

Έτσι, ο πρίγκηπας και η πεντάμορφη παντρεύτηκαν και έζησαν μια ευτυχισμένη ζωή έχοντας φυσικά δίπλα τους τον πατέρα και τις αδερφές της.

Και έζησαν αυτοί καλά και εμείς καλύτερα…




Μ

Μια φορά κι έναν καιρό ζούσαν όλες οι νεράιδες μαζί σε ένα λιβάδι που ξεκινούσε από την κορυφή ενός πανύψηλου βουνού και τελείωνε στους πρόποδες του. Στο ψηλότερο σημείο ήταν το βασίλειο των νεράιδων, το κάστρο της Χρυσόσκονης, όπου έμενε η βασίλισσα Χρυσηίδα μαζί με την κόρη της. Η βασίλισσα ήταν η γηραιότερη νεράιδα του λιβαδιού και ζούσε πάνω από 300 χρόνια σε εκείνο το μαγικό μέρος. Δεν είχε άντρα και κανένας ποτέ δεν είχε μάθει ποιος ήταν ο πατέρας της κόρης της, της πριγκίπισσας Χρυσαλένας.

Μια μέρα η χρυσόσκονη στο κάστρο άρχισε να λιγοστεύει και σιγά σιγά το φως της να σβήνει. Τότε, όλοι κατάλαβαν πως η βασίλισσα τους, η πιο αγαπητή από όλες τις νεράιδες, θα ανέβαινε στον ουρανό και θα γινόταν άστρο. Η θητεία της θα είχε πια τελειώσει.

Οι νεράιδες μαζεύτηκαν γύρω από το κάστρο κι άρχισαν να μοιρολογούν και να κλαίνε. Τα δάκρυα τους έπεφταν βαριά στη γη, γίνονταν μικρά κι αστραφτερά διαμαντάκια και χάνονταν στο πυκνό χορτάρι. Ξαφνικά, η χρυσόσκονη του κάστρου άρχισε ξανά να πέφτει γύρω του και το φως της απλώθηκε γύρω από το παλάτι. Εμφανίστηκε στον κήπο η νεράιδα Χρυσαλένα και με κρυσταλλένια δάκρυα ζήτησε από τις υπόλοιπες νεράιδες να σταματήσουν να μοιρολογούν και να την ακούσουν.

- «Ξέρω καλά πως είχατε βαθιά αγάπη και εμπιστοσύνη στη μητέρα μου. Ξέρω πως ήταν η προστάτιδα σας, η καλύτερη σας φίλη, η μητέρα σας. Όμως, αφήστε κατά μέρος τα διαμαντένια δάκρυα σας, ανοίξτε τα πανέμορφα, γεμάτα χρυσόσκονη φτερά σας και συνεχίστε κανονικά το έργο σας. Μη θρηνείτε άλλο. Είμαι εγώ εδώ για σας.»

Οι νεράιδες, πράγματι, σταμάτησαν να θρηνούν κι ένα αχνό χαμόγελο εμφανίστηκε στα λαμπερά πρόσωπά τους. Επέστρεψαν όλες στις δουλειές τους και η νέα βασίλισσα τους δεν άφησε λεπτό ανεκμετάλλευτο, ξεκινώντας κατευθείαν από τους νέους κανόνες της χώρας. Ένας σκίουρος ντελάλης περιφερόταν με σβελτάδα στο λιβάδι, φωνάζοντας:

«Αγαπητές νεράιδες! Από εδώ και στο εξής καθεμιά θα αναλάβει διαφορετική δουλειά! Δε θα υπάρχουν κακές νεράιδες! Όλες θα πολεμάτε το κακό και θα μοχθήσετε για το καλό! Οποία δε συμμορφωθεί με τους κανόνες θα χάνει αυτόματα τα φτερά της. »

Ο σκίουρος έλεγε τους νέους κανόνεςΟ σκίουρος έλεγε τους νέους κανόνες

Οι νέοι κανόνες έφεραν αντιδράσεις και κάποιες νεράιδες δυσαρεστήθηκαν και σταμάτησαν μεμιάς τη δουλειά τους. Όταν το κατάλαβε αυτό η βασίλισσα Χρυσαλένα, έφυγε αμέσως από το κάστρο της Χρυσόσκονης και πήγε να τις συναντήσει.

Στον δρόμο της σταμάτησε σε μια μικρή σπηλιά, που φαινόταν εγκαταλελειμμένη και σκέφτηκε πως θα ήταν ωραίο μέρος για να θάψει τη μητέρα της. Μπήκε μέσα, έλεγξε τον χώρο, μέτρησε τις διαστάσεις και θεώρησε πως είναι ιδανική. Όμως, τα τοιχώματα ήθελαν κάποιες μικρές επισκευές. Άγγιξε το πέτρινο τοίχωμα της σπηλιάς και διαπίστωσε πως ήταν έτοιμο να πέσει. Τότε είδε μέσα από τις πέτρες να αναβλύζει υγρή χρυσόσκονη με ένα πανέμορφο, σπάνιο μπλε χρώμα. Οι πέτρες έπεφταν μια μια στο έδαφος και άνοιξε μια τεράστια τρύπα στο τοίχωμα της σπηλιάς. Ένα δυνατό φως διαπέρασε τα βαριά, γαλαζοπράσινα φτερά της Χρυσαλένας κι εκείνη είχε μείνει να κοιτάζει έκπληκτη το τρομακτικό και συνάμα εντυπωσιακό θέαμα. Οι σκέψεις της μπερδεύτηκαν, δεν ήξερε πώς να τις οργανώσει, δεν μπορούσε να αποφασίσει αν θα έμπαινε τρέχοντας μέσα στη φωτεινή πύλη ή αν θα αδιαφορούσε για αυτό που μόλις συνέβη μπροστά στα μάτια της. Η καρδιά της έλεγε να διασχίσει το μονοπάτι που εμφανίστηκε στον δρόμο της κι η λογική της έλεγε πως είναι επικίνδυνο για μια νέα νεράιδα να τολμήσει κάτι τέτοιο. Όμως επειδή οι νεράιδες ακούνε πάντοτε την καρδιά τους, νίκησε η πρώτη της σκέψη. Δεν έχασε λοιπόν, χρόνο και χώθηκε μέσα στην πύλη.

Ζαλίστηκε. Τα βλέφαρα της βάρυναν. Έπεσε στο έδαφος. Όταν άνοιξε πάλι τα μάτια της βρισκόταν σχεδόν αναίσθητη στη μέση ενός οδοστρώματος. Γύρω τις έτρεχαν αυτοκίνητα, αδέσποτα ζώα, και το πιο περίεργο απ' όλα. Άνθρωποι! Δεν πίστευε στα μάτια της. Σηκώθηκε απότομα και προχώρησε ευθεία όμως στάθηκε ακίνητη όταν συνειδητοποίησε πως απουσίαζαν τα πολύτιμα φτερά της. Συνέχισε έπειτα το δρόμο της και ένιωσε ένα χέρι να την ακουμπάει στην πλάτη. Γύρισε το βλέμμα της και είδε έναν άντρα σχεδόν γυμνό, χωρίς ρούχα, βρώμικο, με λερωμένα χέρια να την κοιτάζει τόσο έντονα στα μάτια λες και έβλεπε την ψυχή της.

- Σε παρακαλώ, δώσε μου κάτι να φάω, της είπε με τρεμάμενη φωνή έτοιμος να κλάψει

- Δεν έχω, καλέ μου άνθρωπε. Άσε με, σε παρακαλώ, απάντησε κοφτά η νεράιδα Χρυσαλένα που εκείνη τη στιγμή δεν μπορούσε να δώσει σημασία σε τίποτε άλλο πέρα από το τρελή κατάσταση στην οποία βρισκόταν

- Σε παρακαλώ, κορίτσι μου. Δεν έχω να φάω, πεινάω, διψάω, είμαι άρρωστος και δεν έχω σπίτι. Βοήθησέ με, αν με αφήσεις θα πεθάνω, συνέχισε να την παρακαλά ο άστεγος άντρας

- Θεέ μου, εντάξει! Είπε και με τη δύναμη της σκέψης της εμφάνισε μεμιάς μπροστά του ένα τεράστιο κιβώτιο που το περιεχόμενο του θα τον άφηνε έκπληκτο. Μέσα είχε όλα τα καλά. Τρόφιμα κάθε λογής και ρούχα τόσα πολλά που δεν θα ήξερε τι να πρώτο βάλει.

Ο άστεγος την κοίταξε παραξενεμένος και έπεσε στα γόνατα:

- Δεν ξέρω πως το έκανες αλλά ούτε με νοιάζει. Είσαι καλός άνθρωπος, κοπέλα μου. Σε ευχαριστώ! της είπε και μέχρι να του απαντήσει είχε πάρει το κουτί κι είχε χαθεί απ' τα μάτια της

Κάνοντας ένα ακόμα βήμα, η Χρυσαλένα βρέθηκε και πάλι στο μαγικό λιβάδι. Πάλι μέσα στη σπηλιά. Αλλά αυτή τη φορά όχι μόνη της. Ήταν μαζί με έναν άντρα που την κοιτούσε χαμογελώντας. Ήταν κι αυτός νεράιδα. Ή μάλλον νεράιδος! Είχε πυκνά μπλε σκούρα φτερά με χρυσόσκονη και φαινόταν πολύ γέρος. Της θύμιζε έντονα κάποιον.

- Χρυσαλένα, χαίρομαι που σε γνωρίζω. Με θυμάσαι; τη ρώτησε

Η Χρυσαλενα πια κατάλαβε πως ο άνθρωπος-νεράιδα μπροστά της ήταν ο άγνωστος που βοήθησε λίγα λεπτά πριν. Σάστισε.

- Εσύ είσαι ο...ο άστεγος! Μα πώς;

- Είμαι ο άστεγος αλλά και δεν είμαι. Έκανα τον άστεγο. Δεν είμαι στην πραγματικότητα. Είμαι ο πατέρας σου, Χρυσαλένα.

Δεν πίστευε στα αυτιά της! Είχε μπροστά της τον πραγματικό της πατέρα. Εκείνον που είχε παραστήσει για λίγο έναν άστεγο άντρα.

- Γιατί το έκανες αυτό;

- Δεν υπήρχε περίπτωση να επιτρέψω να γίνεις βασίλισσα αν δε διαπίστωνα ότι έχεις καλή καρδιά. Η μητέρα σου σου δίδαξε να βοηθάς όλους τους ανθρώπους όσο μπορείς. Όπως σε όλες τις νεράιδες.

- Υπάρχουν και κακές, όμως.

- Όπως και κακοί άνθρωποι. Αυτό δε σημαίνει ότι εμείς πρέπει να ακολουθούμε τα βήματα τους. Να βοηθάς πάντοτε, κορίτσι μου. Οποιονδήποτε ζητήσει τη βοήθεια σου. Να δίνεις χωρίς να περιμένεις ανταλλάγματα. Αυτό να διδάξεις στα παιδιά σου, αυτό να μάθεις στις νεράιδες και αυτό να έχεις πάντοτε στην καρδιά σου σα συμβουλή από μένα.

Αυτά ήταν τα τελευταία του λόγια πριν εξαφανιστεί από μπροστά της ακριβώς όπως ο άστεγος. Και τότε η Χρυσαλένα κατάλαβε πόσο σημαντική είναι η ανθρώπινη-νεραιδίσια αλληλεγγύη. Πόσο σημαντική είναι η βοήθεια μεταξύ μας. Πόσο σημαντικό είναι να δίνεις. Πόσο σημαντικό είναι να αγαπάς. Πόσο σημαντικό είναι να τα διδάξει όλα αυτά. Εκείνη τη μέρα η Χρυσαλένα έγινε η καλύτερη βασίλισσα που είχε περάσει ποτέ από τη νεραιδοχωρα. Γιατί πολύ απλά, ήταν καλή και αγνή. Ήταν αληθινή και δοτική. Όπως θα έπρεπε να είμαστε όλοι...



Μια φορά κι έναν καιρό, στην αρχαία Ελλάδα, ο πιο ταλαντούχος μουσικός ήταν ο Ορφέας, ο γιος της Καλλιόπης, μίας από τις Εννέα Μούσες που ήταν κόρες του Δία και χάριζαν έμπνευση στους καλλιτέχνες. Ο Ορφέας έπαιζε λύρα και στο άκουσμα της μουσικής του, τα πουλιά σταματούσαν να πετάνε για να τον ακούσουν ενώ τα άγρια ζώα ημέρευαν και δεν κυνηγούσαν το ένα το άλλο. Ακόμα και τα δέντρα λύγιζαν για να ακούσουν τη μουσική του Ορφέα, που την έφερνε ο άνεμος.

Ο Ορφέας είχε παντρευτεί την Ευρυδίκη, μια πανέμορφη κοπέλα που όμως την αγάπησε τρελά και κάποιος άλλος, ο Αρισταίος. Εκείνη φυσικά αγαπούσε τον Ορφέα και αρνήθηκε την αγάπη του Αρισταίου, αλλά αυτός ήταν επίμονος και την καταδίωξε. Καθώς έτρεχε για να γλιτώσει, η Ευρυδίκη πάτησε ένα φίδι, που τη δάγκωσε. Ετσι, δυστυχώς, η Ευριδίκη πέθανε και η ψυχή της πήγε στον Κάτω Κόσμο, στο βασίλειο του Άδη.

Μόλις το έμαθε, ο Ορφέας κόντεψε να τρελαθεί από τη λύπη του. Πήρε τη λύρα του και πήγε στον ποταμό Αχέροντα όπου ήταν οι πύλες του Αδη, προσπαθώντας να τη φέρει πίσω. Το λυπητερό τραγούδι της λύρας του γοήτευσε τον Χάροντα, ο οποίος μετέφερε τους νεκρούς με τη βάρκα του στον Κάτω Κόσμο. Έτσι, ο Χάροντας έκανε μια εξαίρεση και μετέφερε ζωντανό τον Ορφέα στην άλλη όχθη του ποταμού Αχέροντα.

Την πύλη του Άδη την φύλαγε ο Κέρβερος, ένας φοβερός σκύλος με τρία κεφάλια. Όμως το νανούρισμα της λύρας του Ορφέα αποκοίμισε τον Κέρβερο,  ενώ οι χαϊδευτικές νότες της ανακούφισαν τους νεκρούς.

Έτσι, ο Ορφέας κατάφερε τελικά να φτάσει μπροστά στο θρόνο του Πλούτωνα, που ήταν ο θεός των νεκρών. Ο Πλούτωνας είχε ενοχληθεί πολύ που ένας ζωντανός μπήκε στο βασίλειο του, αλλά η θλιμμένη μουσική του Ορφέα συγκίνησε κι αυτόν τόσο πολύ που έκλαψε με σιδερένια δάκρυα!

Η σύζυγος του Πλούτωνα, η Περσεφόνη, τον παρακάλεσε να ακούσει το αίτημα του Ορφέα.

Ο Πλούτωνας αγαπούσε πολύ την Περσεφόνη, και ικανοποίησε την επιθυμία του Ορφέα αλλά υπό έναν όρο: Η Ευρυδίκη θα ακολουθούσε τον άντρα της στον πάνω κόσμο, όμως εκείνος δε θα γύριζε να την κοιτάξει παρά μόνον όταν η Ευρυδίκη θα έβγαινε ξανά στο φως του ήλιου.

Ο Πλούτωνας άκουσε την Περσεφόνη και άφησε τον Ορφέα να πάρει πίσω την Ευριδίκη (Πίνακας του P. P. Rubens)Ο Πλούτωνας άκουσε την Περσεφόνη και άφησε τον Ορφέα να πάρει πίσω την Ευριδίκη (Πίνακας του P. P. Rubens)

Ο Ορφέας δέχτηκε κι άρχισε να ανεβαίνει το κακοτράχαλο μονοπάτι που θα τους απομάκρυνε από το σκοτεινό βασίλειο. Σε όλη τη διαδρομή έπαιζε χαρούμενες μελωδίες, οδηγώντας τη σκιά της Ευρυδίκης πίσω στη ζωή. Ούτε μία φορά δε γύρισε να κοιτάξει πίσω! Όταν βγήκε στη λιακάδα, όμως, δεν άντεξε και γύρισε για να βεβαιωθεί ότι εκείνη τον ακολουθούσε.

Για μια στιγμή την είδε, να έχει φτάσει κοντά στην είσοδο της σκοτεινής σήραγγας, σχεδόν έτοιμη να ζωντανέψει. Καθώς όμως την κοιτούσε, παραβίασε τον όρο του Πλούτωνα, και έτσι εκείνη μαράθηκε κι έγινε ξανά χλωμή σκιά. Η τελευταία της κραυγή αγάπης ακούστηκε αχνή, σαν τον ψίθυρο του ανέμου. Ο Ορφέας την είχε χάσει οριστικά.

Μέσα στην απελπισία του, ο Ορφέας μίσησε τα πάντα. Δε σήκωνε το βλέμμα του να κοιτάξει άλλη γυναίκα, γιατί δεν ήθελε να βλέπει τίποτε που να του θυμίζει το χαμό της αγαπημένης του Ευρυδίκης.

Εξοργισμένες με την περιφρόνηση που τους έδειχνε, κάποιες άγριες γυναίκες από την ακολουθία του Διονύσου, οι Μαινάδες, ρίχτηκαν πάνω του και τον έκαναν κομματάκια.

Οι Μαινάδες σκοτώνουν τον Ορφέα, λεπτομέρεια από αγγείο 420-410 πΧ (εικόνα Wikipedia)Οι Μαινάδες σκοτώνουν τον Ορφέα, λεπτομέρεια από αγγείο 420-410 πΧ (εικόνα Wikipedia)

Έριξαν το κεφάλι του στον ποταμό ΈΒρο, αλλά καθώς εκείνος έπλεε εξακολουθούσε να τραγουδάει:

«Ευρυδίκη, Ευρυδίκη!»

Κλαίγοντας οι Εννέα Μούσες μάζεψαν το διαμελισμένο κορμί του Ορφέα και το έθαψαν στον Όλυμπο. Λέγεται ότι από εκείνη τη μέρα τα αηδόνια της περιοχής κελαηδούν πιο γλυκά από όλα τα άλλα πουλιά. Και αυτό γιατί ο Ορφέας, όταν πέθανε, βρήκε επιτέλους ξανά την πολυαγαπημένη του Ευριδίκη...

Όσο για τις Μαινάδες, που τόσο άσπλαχνα είχαν σκοτώσει τον Ορφέα, οι θεοί τις καταδίκασαν σε μια τιμωρία χειρότερη από το θάνατο. Καθώς βροντοχτυπούσαν θριαμβευτικά τα πόδια τους στο έδαφος, τα δάχτυλα τους παίζοντας μάκρυναν, στράβωσαν και χώθηκαν στο χώμα. Όσο πάλευαν τόσο πιο πολύ ρίζωναν. Τα πόδια τους έγιναν ξύλινα και βαριά, το ίδιο και το σώμα τους μέχρι που τελικά μεταμορφώθηκαν σε βουβές βαλανιδιές. Κι έτσι απομένουν στα χρόνια που περνούν μέχρι που στο τέλος να σωριαστούν, κούφιοι κορμοί, στο έδαφος.




Μια φορά κι έναν καιρό ήταν ένας παπουτσής, εργατικός και πολύ καλός τεχνίτης αλλά πολύ φτωχός. Οι καιροί ήταν δύσκολοι και, παρότι δούλευε όλη μέρα, δεν μπορούσε να τα βγάλει πέρα. Με πολύ κόπο έβγαζε το ψωμί του. Ό,τι κέρδιζε το ξόδευε για την οικογένεια του και τις περισσότερες φορές δεν του περίσσευαν χρήματα ούτε για να αγοράσει καινούργια δέρματα.

Ένα βράδυ είχε αγοράσει δέρμα, που του έφτανε ίσα ίσα για να φτιάξει ένα ζευγάρι παπούτσια. Έκοψε λοιπόν πολύ προσεκτικά τα κομμάτια, τα άπλωσε πάνω στον πάγκο, πέρασε και κλωστή στις βελόνες του, για να είναι έτοιμα για ράψιμο το πρωί που έχει καλύτερο φως. Καθώς λοιπόν έκλεινε τα εξώφυλλα της βιτρίνας του αναστέναξε:

    – Μπορεί να μην ξαναφτιάξω άλλο ζευγάρι παπούτσια. Όταν πουλήσω αυτά εδώ, θα πρέπει να δώσω όλα τα χρήματα για φαγητό και δε θα μείνει τίποτα για δέρμα. Πω πω, τι θα κάνω;

Έπειτα, ξάπλωσε στο κρεβάτι του με ήσυχη και καθαρή τη συνείδηση του και αποκοιμήθηκε βαθιά. Το επόμενο πρωί ξύπνησε με βαριά καρδιά, έκανε την προσευχή του και πήγε να πιάσει δουλειά στον πάγκο του. Αντί όμως για τα δερμάτινα κομμάτια, βρήκε να τον περιμένει ένα υπέροχο ζευγάρι παπούτσια! Ο φτωχός παπουτσής τα έχασε, δεν μπορούσε να καταλάβει πως έγινε αυτό το θαύμα! Πήρε στα χέρια του τα παπούτσια και τα εξέτασε προσεκτικά. Ήταν ραμμένα με λεπτότητα και μεγάλη τέχνη. Καμιά βελονιά δεν ξέφευγε από τη θέση της. Σίγουρα ήταν δουλειά ενός εξαιρετικού τεχνίτη! Μην ξέροντας τι άλλο να κάνει, ο παπουτσής έβαλε τα παπούτσια στη βιτρίνα.

Ακόμη αναρωτιόταν ποιος μπορεί να τα είχε φτιάξει, όταν άνοιξε η πόρτα και μπήκε μέσα ένας πλούσιος ηλικιωμένος κύριος. Μόλις είδε τα ωραία παπούτσια, του άρεσαν πολύ και ήθελε να τα αγοράσει. Τόσο πολύ του άρεσαν που έδωσε στον παπουτσή πολύ περισσότερα χρήματα από όσα είχε πληρωθεί ποτέ του!

Με τα χρήματα εκείνα, ο φτωχός παπουτσής μπόρεσε να αγοράσει δέρμα για δυο ζευγάρια παπούτσια αλλά και φαγητό για την οικογένεια του.

Το ίδιο βράδυ ο παπουτσής έκατσε πάλι στον πάγκο του κι έκοψε για δυο ζευγάρια παπούτσια από το καινούργιο δέρμα. Μετά άφησε τα κομμάτια απλωμένα όπως την προηγούμενη φορά, έτοιμα για να τα ράψει το πρωί.

Ξύπνησε φρέσκος το άλλο πρωί και πήγε με καινούρια όρεξη να πιάσει δουλειά. Μα δε χρειάστηκε να δουλέψει. Τα δύο ζευγάρια παπούτσια ήταν κιόλας έτοιμα πάνω στον πάγκο του, με υπέροχες καλοραμμένες ραφές. Ο παπουτσής αναρωτήθηκε:

    – Μα ποιος μπορεί να είναι αυτός που δουλεύει τόσο γρήγορα και κάνει μάλιστα τόσο μικρές ραφές;

Έβαλε κι αυτά τα παπούτσια στη βιτρίνα και σε λίγη ώρα πλούσιοι άνθρωποι, που δεν είχαν πατήσει ξανά στο μαγαζί του, ακριβοπλήρωσαν για να τα αγοράσουν.

Με τα χρήματα που του έδωσαν, ο παπουτσής πήγε πάλι στην αγορά κι αγόρασε περισσότερο δέρμα. Έπειτα το έκοψε σε κομμάτια για να φτιάξει τέσσερα ζευγάρια παπούτσια. Και πάλι το άλλο πρωί  όταν ξύπνησε ο παπουτσής βρήκε έτοιμα και τα τέσσερα ζευγάρια παπούτσια!

Αυτό γινόταν κάθε μέρα, για βδομάδες.  Ο παπουτσής έβρισκε έτοιμα τα παπούτσια, τα πουλούσε και με τα λεφτά που έπαιρνε αγόραζε δέρμα για να φτιάξει ακόμα περισσότερα ζευγάρια. Έκοβε το δέρμα και το ετοίμαζε το βράδυ και το πρωί έβρισκε ομορφοφτιαγμένα τα παπούτσια. Και έτσι γρήγορα ο φτωχός παπουτσής  έγινε γνωστός σε όλη την πόλη για τα καταπληκτικά του παπούτσια, έγινε καλός νοικοκύρης και περνούσε καλά.

Παράλληλα όμως τον έτρωγε κι η περιέργεια. Ποιος ήταν αυτός που του έφτιαχνε τα παπούτσια;  Κάποια στιγμή, δεν άντεξε άλλο. Ένα βράδυ λίγο πριν από τα Χριστούγεννα, αφού έκοψε το δέρμα για κάμποσα ζευγάρια παπούτσια, είπε στη γυναίκα του:

    Τι θα έλεγες αν μέναμε απόψε άγρυπνοι για να δούμε ποιος είναι αυτός που μας βοηθάει τόσο πολύ και ετοιμάζει τα παπούτσια;

Δέχτηκε η γυναίκα του και έμειναν λοιπόν ξύπνιοι να δουν ποιοι ήταν αυτοί οι βραδινοί επισκέπτες. Κρύφτηκαν πίσω από την πόρτα και περίμεναν.

Μόλις το ρολόι χτύπησε μεσάνυχτα, άκουσαν ένα γρήγορο τρεχαλητό έξω από το παράθυρο και αμέσως μετά είδαν δυο μικρά ξυπόλητα ανθρωπάκια να τρυπώνουν μέσα από τις γρίλιες. Ύστερα πήγαν στον πάγκο του παπουτσή, έβγαλαν κάτι μικροσκοπικά εργαλεία από την τσάντα τους, πήραν τα κομμένα δέρματα και άρχισαν με τα μικροσκοπικά δάχτυλά τους να τρυπούν, να ράβουν και να καρφώνουν τόσο γρήγορα κι επιδέξια που ο παπουτσής δεν μπορούσε να πιστέψει στα μάτια του! Πριν ξημερώσει, τρία πανέμορφα ζευγάρια παπούτσια ήταν έτοιμα πάνω στον πάγκο. Τότε τα ξωτικά μάζεψαν ήσυχα τα εργαλεία τους, τακτοποίησαν και έφυγαν όπως ακριβώς είχαν έρθει. Ο παπουτσής και η γυναίκα του είχαν μείνει έκπληκτοι, γιατί τα μικρά ανθρωπάκια δεν ήταν μεγαλύτερα από τις βελόνες του μάστορα.

Όταν συνήλθαν από την έκπληξη, ο παπουτσής και η γυναίκα του άρχισαν να σκέφτονται πως θα μπορούσαν να δείξουν την ευγνωμοσύνη τους σ' αυτα τα δύο ξωτικά. Η γυναίκα του πρότεινε να τους φτιάξουν καινούργια ρούχα και παπούτσια:

- Τα ανθρωπάκια αυτά μας έκαναν πλούσιους και πρέπει και εμείς να τους δείξουμε την ευγνωμοσύνη μας. Πηγαίνουν κι έρχονται γυμνά και ξυπόλητα και σίγουρα θα παγώνουν από το κρύο. Θα τους ετοιμάσω λοιπόν πουκαμισάκια, πράσινα σακάκια και παντελονάκια. Θα τους πλέξω και από ένα ζευγάρι μάλλινες κάλτσες. Και συ θα τους κάνεις από ένα ζευγάρι παπούτσια.

Ο παπουτσής συμφώνησε αμέσως μαζί της.  Την άλλη μέρα, όλα ήταν έτοιμα και τα πουκαμισάκια και τα πράσινα σακάκια και τα παντελόνια και οι μάλλινες κάλτσες και τα παπούτσια.

Την παραμονή των Χριστουγέννων, τα άπλωσαν όλα πάνω στον πάγκο του παπουτσή, μαζί με δυο ποτηράκια κρασί και μια πιατελίτσα  με εδέσματα.  Όταν νύχτωσε για τα καλά, κρύφτηκαν πάλι πίσω από την πόρτα για να δουν τι θα έκαναν τα παράξενα ανθρωπάκια. 

Τα μεσάνυχτα, όπως πάντα, τα ξωτικά τρύπωσαν στο μαγαζί κι ανέβηκαν στον πάγκο για να δουλέψουν. Μα αντί για το κομμένο δέρμα βρήκαν τα ωραία δώρα. Στην αρχή απόρησαν, ύστερα όμως έδειξαν μεγάλο ενθουσιασμό με τις μικρά πράσινα σακάκια, τα παντελόνια και τα παπούτσια, και χοροπήδησαν από την χαρά τους. 

Τα ξωτικά χόρεψαν και τραγούδησαν με την ψυχή τουςΤα ξωτικά χόρεψαν και τραγούδησαν με την ψυχή τους

Γρήγορα-γρήγορα φόρεσαν τα καθαρά και περιποιημένα ρούχα και τα παπούτσια, έφαγαν και ήπιαν κι άρχισαν να χορεύουν, να πηδούν πάνω στις καρέκλες και να τραγουδούν:

    «Είμαστε λεβέντες ξακουστοί, και πολύ μας αγαπούν. Τραλαλά, τι χαρά!»

Τα ξωτικά χόρεψαν και τραγούδησαν κάμποση ώρα. Ύστερα έφυγαν χαρούμενα και γελαστά και εξαφανίστηκαν σαν αστραπή.

Μετά τα Χριστούγεννα ο παπουτσής συνέχισε να κόβει τα δέρματα και να τα αφήνει πάνω στον πάγκο, μα τα ξωτικά δεν ξαναήρθαν ποτέ. Είχαν καταλάβει πως ο παπουτσής και η γυναίκα του, τους είχαν δει. Και τα ξωτικά δεν θέλουν να τα βλέπουν οι άνθρωποι.

Αλλά ο παπουτσής δεν πειράχτηκε. Το μαγαζί του ήταν τόσο γνωστό πια, που είχε πάρα πολλούς πελάτες. Βέβαια οι δικές του ραφές δεν ήταν τόσο ταχτικές, όπως αυτές των ξωτικών, μα κανείς δεν το πρόσεχε. Έτσι, οι δουλειές του συνέχισαν να πηγαίνουν καλά και δεν έλειψε τίποτα πια από την οικογένεια του. Από τότε κάθε χρόνο, την παραμονή των Χριστουγέννων, μαζεύονται γύρω από τη φωτιά και πίνουν στην υγειά των ξωτικών, που τους είχαν βοηθήσει.




Μια φορά και έναν καιρό ζούσε ένας γέρος μυλωνάς με τα τρία παιδιά του. Ήρθε ο καιρός και ο μυλωνάς αρρώστησε βαριά και πέθανε. Όταν άνοιξαν τη διαθήκη του είδαν ότι στο μεγαλύτερο γιο του άφηνε το μύλο του, στο δεύτερο γιό άφηνε τον γάιδαρό του και στον μικρότερο γιό άφηνε… μόνο τον γάτο του!

Ο μικρός γιος του μυλωνά έπεσε τότε σε βαθιά απελπισία. Πώς θα μπορούσε να ζήσει χωρίς το μύλο και το γάιδαρο; Δεν ήξερε καμιά δουλειά να κάνει και σίγουρα θα πέθαινε από την πείνα.

Ο γάτος όμως που κληρονόμησε από τον πατέρα του δεν ήταν σαν τους συνηθισμένους γάτους που γνωρίζουμε. Ήταν πολύ έξυπνος και μιλούσε ανθρώπινα.

- Αφεντικό, μην απελπίζεσαι, είπε στο νεαρό αφεντικό του, που καθόταν έξω από το μύλο κι έκλαιγε με μαύρο δάκρυ.

- Πώς να μην απελπίζομαι; του απάντησε εκείνος. Πώς θα ζήσω τώρα που πέθανε ο πατέρας μου; Δεν ξέρω να κάνω τίποτε.

- Έχε μου εμπιστοσύνη αφεντικό και θα δεις ότι η τύχη σου δεν είναι τόσο κακή. Το μόνο που ζητάω από εσένα είναι ένα ζευγάρι μπότες και ένα σακί.

Ο νεαρός, μη ξέροντας τι άλλο να κάνει, έδωσε στο γάτο ό,τι ζήτησε και αυτός τον χαιρέτησε κι έφυγε.

Χωρίς να χάσει ούτε στιγμή, ο γάτος πήγε στην εξοχή. Κρύφτηκε σ’ ένα λιβάδι και περίμενε υπομονετικά. Λίγη ώρα αργότερα είδε να ξεπροβάλλει ένα κουνέλι. Το άφησε να πλησιάσει και ξαφνικά έδωσε ένα σάλτο και το γράπωσε! Το έκλεισε τότε σ’ ένα μικρό τσουβάλι και πήγε κατευθείαν στο παλάτι του βασιλιά.

- Αφήστε με να δω το βασιλιά, παρακάλεσε το φρουρό του παλατιού. Του φέρνω ένα ωραίο δώρο!

Ο φρουρός τον άφησε και σε λίγο ο γάτος μπήκε στο παλάτι και παρουσιάστηκε μπροστά στο βασιλιά και τη βασίλισσα.

- Μου είπαν ότι μου φέρνεις ένα δώρο, είπε ο βασιλιάς. Τι δώρο είναι;
- Ένα μεγάλο και παχύ αγριοκούνελο, βασιλιά μου!

Ο βασιλιάς καταχάρηκε.

Ο παπουτσωμένος γάτος εντυπωσίασε το βασιλιά!Ο παπουτσωμένος γάτος εντυπωσίασε το βασιλιά!

- Μπράβο, είναι πολύ καλό το δώρο σου, του είπε. Θα το δώσω στο μάγειρα να μου το ετοιμάσει για το μεσημέρι. Αλλά ποιός μου το στέλνει το κουνέλι;

- Ο κύριός μου, μεγαλειότατε.

- Και… ποιός είναι ο κύριός σου;

- Ο μαρκήσιος του Καράμπα, του απάντησε ο πονηρός γάτος.

- Δεν έχω ξανακούσει το όνομά του, είπε ο βασιλιάς ύστερα από λίγη σκέψη.

- Είναι πολύ πλούσιος ο κύριός μου, μεγαλειότατε. Πλούσιος, νέος και όμορφος.

- Να του πεις ότι τον ευχαριστώ πολύ και θα ‘θελα να τον γνωρίσω.

- Θα τον γνωρίσετε σύντομα μεγαλειότατε.

Και αφού έκανε μια βαθιά υπόκλιση ο γάτος βγήκε από το παλάτι χαμογελώντας κάτω από τα μουστάκια του!

Ο πονηρός γάτος συνέχισε τους επόμενους μήνες να πηγαίνει δώρα στον βασιλιά και κάθε φορά έλεγε στο βασιλιά ότι τα στέλνει ο μαρκήσιος του Καράμπα.

Μετά από μερικούς μήνες ο Παπουτσωμένος Γάτος έμαθε ότι ο βασιλιάς αποφάσισε να κάνει μια βόλτα έξω από την πόλη. Τότε, πήγε γρήγορα στο αφεντικό του και τον παρακάλεσε να βγάλει τα ρούχα του και να μπει στο ποτάμι που περνούσε δίπλα από το δρόμο που θα περνούσε ο βασιλιάς. Ο νεαρός έκανε αυτό που του είπε ο γάτος και τότε ο γάτος πήρε τα ρούχα του αφεντικού του και τα έκρυψε κάτω από μια πέτρα.

- Να θυμάσαι, είπε ο γάτος στο γιό του μυλωνά, ότι σε λένε μαρκήσιο του Καράμπα. Για όλα τα άλλα μην φοβάσαι, θα φροντίσω εγώ.

Όταν πλησίασε η συνοδεία του βασιλιά ο Παπουτσωμένος Γάτος πετάχτηκε στην μέση του δρόμου και άρχισε να φωνάζει βοήθεια.

- Τι συμβαίνει; είπε ο βασιλιάς.

- Αχ βασιλιά μου, στον κύριό μου, τον μαρκήσιο του Καράμπα, επιτέθηκαν ληστές, του έκλεψαν τα ρούχα και τον έριξαν μέσα στο ποτάμι, είπε ο πονηρός γάτος.

Ο παπουτσωμένος γάτος ζήτησε βοήθεια από το βασιλιά για να σώσει το αφεντικό του Ο παπουτσωμένος γάτος ζήτησε βοήθεια από το βασιλιά για να σώσει το αφεντικό του

Τότε ο βασιλιάς έδωσε εντολή να βγάλουν από το ποτάμι το νεαρό και να τον ντύσουν με τα καλύτερα ρούχα. Μετά τον πήρε μαζί του στην άμαξα και συνέχισαν μαζί τη βόλτα.

Όμως πάνω στην άμαξα του βασιλιά ήταν και η πανέμορφη κόρη του, που μόλις είδε τον μαρκήσιο του Καράμπα ντυμένο όμορφα τον ερωτεύτηκε αμέσως. 

Καθώς η βόλτα του βασιλιά συνεχίζονταν, ο Παπουτσωμένος Γάτος έτρεξε μπροστά από τη συνοδεία του βασιλιά. Σ’ ένα λιβάδι βρήκε μερικούς χωρικούς να κόβουν το σανό.

- Ακούστε, τους παρακάλεσε, σε λίγη ώρα θα περάσει από εδώ ο βασιλιάς. Αν σας ρωτήσει τίνος είναι τα λειβάδια, να του πείτε πως ανήκουν στον μαρκήσιο του Καράμπα.

- Μα… γιατί; απόρησαν εκείνοι.

- Κάνετέ μου σας παρακαλώ τη χάρη και μη ρωτάτε. Έχω το λόγο μου. Δεν πρόκειται να σας στοιχίσει τίποτε αυτό που σας ζήτησα.

Λίγο πιο κάτω, βρήκε άλλους χωρικούς που θέριζαν το σιτάρι τους. Ζήτησε και από αυτούς το ίδιο:

- Αν σας ρωτήσει ο βασιλιάς τίνος είναι τα χωράφια με το σιτάρι, να του πείτε πως είναι του μαρκήσιου του Καράμπα.

Έτσι και έγινε. Όταν έφτασε ο βασιλιάς στα λειβάδια και ρώτησε σε ποιόν ανήκουν, οι χωρικοί του απάντησαν πως ανήκουν στον μαρκήσιο του Καράμπα. Το ίδιο του απάντησαν και οι χωρικοί που θέριζαν το σιτάρι.

- Πολύ ωραία τα κτήματά σου, είπε ο βασιλιάς στον μαρκήσιο του Καράμπα. Θα πρέπει να είσαι πολύ πλούσιος.

Ο Παπουτσωμένος Γάτος, στο μεταξύ, παρακολουθούσε από μακριά τη βασιλική συνοδεία και συνέχισε τα πονηρά του σχέδια. Έτρεξε γρήγορα-γρήγορα σε ένα μεγάλο πύργο που ήταν παρακάτω. Σ’ αυτό τον πύργο έμενε ένας πελώριος κακός γίγαντας, που μπορούσε να παίρνει τις μορφές διάφορων ζώων. Ο γίγαντας ήταν πάρα πολύ πλούσιος και όλα τα κτήματα μέσα από τα οποία περνούσε ο βασιλιάς ήταν δικά του.

Μια και δυο ο γάτος χτυπάει την πόρτα του πύργου και παρουσιάζεται μπροστά στο γίγαντα.

- Τι θέλεις εδώ; τον ρώτησε αγριεμένος ο γίγαντας.

- Έμαθα ότι είσαι μάγος και μπορείς να παίρνεις την μορφή όποιου ζώου θέλεις, του είπε ο γάτος.

- Και βέβαια είμαι.

- Εγώ δεν το πιστεύω.

Και τότε ο γίγαντας, για να κάνει τον γάτο να τον πιστέψει, μεταμορφώθηκε σε ένα πελώριο λιοντάρι.

- Ω, έκανε ο γάτος και παρίστανε τον εντυπωσιασμένο. Αναρωτιέμαι όμως, είπε πονηρά, αν μπορείς να μεταμορφώσεις τον εαυτό σου σε κάτι μικρό, ας πούμε σε μικρό ποντικάκι.

- Και βέβαια, απάντησε ο γίγαντας και αμέσως μεταμορφώθηκε σε ποντικάκι.

Τότε ο πονηρός γάτος τον άρπαξε αμέσως και τον έκανε μια χαψιά!

Λίγη ώρα αργότερα η βασιλική συνοδεία έφτασε στον πύργο. Ο Παπουτσωμένος Γάτος άνοιξε την πόρτα και καλωσόρισε τον βασιλιά στον πύργο του μαρκήσιου του Καράμπα. Ο βασιλιάς έμεινε ενθουσιασμένος από τα πλούτη του μαρκήσιου και αμέσως του πρότεινε να παντρευτεί την κόρη του. Ο γιος του μυλωνά που είχε γοητευτεί από την όμορφη πριγκίπισσα δέχτηκε και σε λίγες μέρες έγινε ο γάμος τους.

Και έτσι, ο Παπουτσωμένος Γάτος κατάφερε να βοηθήσει τον κύριό του, όπως του είχε υποσχεθεί και από την ημέρα εκείνη έζησαν και οι δύο αχώριστοι και ευτυχισμένοι στον νέο τους πύργο.

Μάλιστα, ο γάτος από εδώ και στο εξής ντυνόταν με τα ομορφότερα ρούχα, ενώ ο… μαρκήσιος του Καράμπα, όπως έλεγαν τώρα πια το νεαρό γιό του μυλωνά, είχε στην υπηρεσία του έναν ειδικό μάγειρα για να μαγειρεύει νόστιμους μεζέδες για τον Παπουτσωμένο Γάτο.

Και ο γάτος άξιζε αυτή την φροντίδα και με το παραπάνω!



Μια φορά κι έναν καιρό, ήταν ένας στρατιώτης ο οποίος περπατούσε σε έναν επαρχιακό δρόμο δίνοντας ρυθμό στον εαυτό του: «Εν δυο, εν δυο». Ο στρατιώτης είχε μόλις επιστρέψει από τον πόλεμο και πήγαινε στο σπίτι του. Στην πλάτη του είχε το σακίδιο του και στη μέση του ζωσμένο ένα σπαθί.

Καθώς προχωρούσε στο δρόμο, ο στρατιώτης συνάντησε μία γριά μάγισσα. Η μάγισσα ήταν βρώμικη και το κάτω χείλος της κρεμόταν μέχρι το στήθος.

«Καλησπέρα στρατιώτη» του λέει η μάγισσα «τι ωραίο σπαθί που έχεις και τι μεγάλο που είναι το σακίδιο σου! Είσαι πραγματικός στρατιώτης! Νομίζω ότι ήρθε η ώρα να αποκτήσεις όσα χρήματα επιθυμείς!».

«Ευχαριστώ πολύ, γριά μάγισσα. Πως θα γίνει αυτό;» ρώτησε απορημένος ο στρατιώτης.

«Βλέπεις εκείνο το μεγάλο δέντρο;» είπε η μάγισσα δείχνοντας του ένα δέντρο το οποίο ήταν εκεί δίπλα. «Είναι τελείως κούφιο εσωτερικά. Θα ανεβείς ως την κορυφή, μετά θα δεις μία τρύπα μέσα από την οποία θα περάσεις και θα μπεις βαθιά μέσα στο δέντρο. Θα σου δέσω ένα σχοινί γύρω από την μέση σου για να μπορέσω να σε τραβήξω, μόλις με φωνάξεις.»

«Τι να κάνω εκεί μέσα στο δέντρο;» ρώτησε ο στρατιώτης.

«Να φέρεις λεφτά!» απάντησε η μάγισσα. «Θα πρέπει να ξέρεις ότι όταν φτάσεις κάτω-κάτω στο δέντρο θα βρεθείς σε έναν μεγάλο διάδρομο, εκεί είναι πάρα πολύ φωτεινά, καθώς ανάβουν περισσότερα από 100 φώτα. Στο διάδρομο αυτό υπάρχουν τρεις πόρτες. Μπορείς εύκολα να τις ξεκλειδώσεις, γιατί τα κλειδιά είναι πάνω στις κλειδαριές. Αν πας στο πρώτο δωμάτιο, θα δεις στη μέση του δαπέδου ένα μεγάλο κουτί πάνω στο οποίο κάθεται ένας σκύλος ο οποίος έχει μάτια μεγάλα σαν τα φλιτζάνια του τσαγιού. Αλλά μην ανησυχήσεις για τον σκύλο! Πάρε μαζί σου την ποδιά μου και άπλωσε την πάνω στο πάτωμα, μετά πήγαινε γρήγορα άρπαξε τον σκύλο και ακούμπησε τον πάνω στην ποδιά. Μετά άνοιξε το κουτί και πάρε όσα χρήματα θέλεις. Η κούτα είναι γεμάτη με χάλκινα νομίσματα. Αν όμως προτιμάς ασήμι, τότε πήγαινε στο δεύτερο δωμάτιο. Εκεί υπάρχει ένας σκύλος ο οποίος έχει μάτια μεγάλα σαν μυλόπετρες, αλλά μην ανησυχήσεις ούτε για αυτόν τον σκύλο. Βάλε τον πάνω στην ποδιά μου και πάρε όσα χρήματα θέλεις από το κουτί. Αν πάλι προτιμάς χρυσάφι, τότε μπορείς να αποκτήσεις και από αυτό και μάλιστα όσο μπορείς να κουβαλήσεις, αρκεί να πας στο τρίτο δωμάτιο. Όμως ο σκύλος ο οποίος κάθεται πάνω στο κουτί αυτού του δωματίου έχει δύο μάτια το καθένα από τα οποία είναι τόσο μεγάλο όσο ο πύργος του Άιφελ. Ο σκύλος αυτός πρέπει να με πιστέψεις ότι είναι τεράστιος! Αλλά μην ανησυχήσεις ούτε γι’ αυτόν, βάλε τον πάνω στην ποδιά μου και δεν θα σε πειράξει. Μετά πάρε από το κουτί του, όσα χρήματα θέλεις».

«Αυτό που μου προτείνεις ακούγεται πολύ καλό» απάντησε ο στρατιώτης «αλλά πες μου ποιο θα είναι το μερίδιο σου, γριά μάγισσα. Από ότι καταλαβαίνω, για να μου φανερώνεις τόσο μεγάλο θησαυρό, κάτι θα θέλεις και για τον εαυτό σου!»

«Όχι» απάντησε η μάγισσα «ούτε ένα γρόσι δεν θέλω από τα χρήματα! Για μένα θέλω μόνο να φέρεις έναν παλιό αναπτήρα, τον οποίο ξέχασε η γιαγιά μου όταν κατέβηκε για τελευταία φορά κάτω» του είπε η μάγισσα και τον καθησύχασε.

«Τότε δέσε μου το σχοινί γύρω από τη μέση», είπε ο στρατιώτης.

«Ορίστε, και πάρε και την ποδιά μου μαζί σου», λέει η μάγισσα αφού τον έδεσε.

Έτσι, ο στρατιώτης σκαρφάλωσε στο δέντρο, μπήκε μέσα στην τρύπα και κατέβηκε κάτω στο δάπεδο του δέντρου σε έναν μεγάλο διάδρομο στον οποίο έκαιγαν εκατοντάδες λάμπες όπως ακριβώς του είχε περιγράψει η μάγισσα.

Μετά ξεκλείδωσε την πρώτη πόρτα. Πω πω! Εκεί στεκόταν ένας σκύλος με μάτια μεγάλα σαν φλιτζάνια του τσαγιού και τον κοιτούσε.

Ο σκύλος κοιτούσε τον στρατιώτη.

«Εσύ είσαι πολύ χαριτωμένος σκύλος!» είπε τότε ο στρατιώτης. Έβαλε το σκύλο να καθίσει πάνω στη ποδιά της μάγισσας και μετά πήρε από το κουτί τόσα χάλκινα νομίσματα όσα μπορούσε να βάλει στις τσέπες του. Ύστερα, έκλεισε το κουτί, έβαλε πάλι τον σκύλο πάνω του και πήγε στο δεύτερο δωμάτιο. Αμάν! Εκεί στεκόταν ο σκύλος ο οποίος είχε μάτια τόσο μεγάλα σαν ένα ζευγάρι μυλόπετρες και τον κοίταζε επίμονα.

«Δεν θα έπρεπε να με κοιτάζεις τόση ώρα» λέει τότε ο στρατιώτης «θα πονέσουν τα μάτια σου!» Μετά πήρε τον σκύλο και τον έβαλε πάνω στη ποδιά της μάγισσας. Όταν όμως είδε τα ασημένια νομίσματα στο κουτί, πέταξε τα χάλκινα νομίσματα που είχε μαζέψει πιο πριν και γέμισε τις τσέπες και το σακίδιο του με τα ασημένια νομίσματα.

Μετά πήγε στο τρίτο δωμάτιο. Αμάν, πόσο απαίσιο ήταν! Ο σκύλος σε αυτό το δωμάτιο είχε πράγματι δύο μάτια μεγάλα σαν τον πύργο του Άιφελ!

Ο πύργος του Άιφελ είναι πάρα πολύ ψηλός.

«Καλησπέρα» είπε ο στρατιώτης και άγγιξε χαιρετώντας το καπέλο του καθώς σκύλο σαν αυτόν δεν είχε ξαναδεί. Αφού τον κοίταξε για λίγη ώρα, σκέφτηκε ότι αρκετά καθυστέρησε, τον κατέβασε από το κουτί και άνοιξε το καπάκι του. Θεέ μου, πόσο πολύ χρυσάφι ήταν αυτό που αντίκρισε! Όλον τον κόσμο θα μπορούσε να αγοράσει με αυτό και όλα τα ζαχαρωτά, και όλους τους μολυβένιους στρατιώτες, και όλα τα αλογάκια όλου του κόσμου. Αυτά ήταν πραγματικά πολλά χρήματα. Αμέσως ο στρατιώτης πέταξε κάτω τα ασημένια νομίσματα με τα οποία είχε γεμίσει τις τσέπες και το σακίδιο του. Έπειτα, γέμισε όλες τις τσέπες του, το σακίδιο του ακόμη και το καπέλο του και τις μπότες του με χρυσάφι έτσι ώστε δεν μπορούσε να περπατήσει καλά καλά. Τώρα είχε πάρα πολλά χρήματα! Έβαλε ξανά τον σκύλο πάνω στο κουτί, έκλεισε βιαστικά την πόρτα και μετά φώναξε μέσα από το δέντρο:

«Τράβηξε με πάνω, γριά μάγισσα!»

«Έχεις τον αναπτήρα μαζί σου;» τον ρώτησε πρώτα η μάγισσα.

«Πραγματικά αυτό το ξέχασα τελείως» είπε ο στρατιώτης και πήγε και βρήκε τον αναπτήρα. Τότε, η μάγισσα τράβηξε πάνω τον στρατιώτη που μετά από λίγο βρέθηκε ξανά στον καθαρό αέρα με τις τσέπες, το σακίδιο, το καπέλο και τις μπότες του γεμάτα χρυσάφι!

«Τι τον θέλεις άραγε τον αναπτήρα;» ρώτησε ο στρατιώτης τη μάγισσα.

«Αυτό δεν σε αφορά!» είπε η μάγισσα, «κέρδισες αρκετά χρήματα, νομίζω, οπότε δώσε μου τον αναπτήρα!»

«Άστα αυτά και πες μου αμέσως τι τον θέλεις» της απάντησε ο στρατιώτης, «αλλιώς θα τραβήξω το σπαθί και θα σου κόψω το κεφάλι!».

«Όχι, δεν σου λέω τίποτα» επέμεινε όμως η μάγισσα.

Τότε ο στρατιώτης έβγαλε το σπαθί του και της έκοψε το κεφάλι. Η μάγισσα έπεσε νεκρή στο έδαφος και ο στρατιώτης έβαλε όλα τα χρήματα του στην ποδιά της και την έριξε σαν τσάντα στην πλάτη του. Έβαλε και τον αναπτήρα στην τσέπη του και ξεκίνησε προς την πόλη.

Η πόλη αυτή ήταν πλούσια και λαμπερή και ο στρατιώτης πήγε να μείνει στο ακριβότερο πανδοχείο. Ζήτησε τα καλύτερα δωμάτια και τα αγαπημένα του φαγητά καθώς τώρα πια ήταν πάρα πολύ πλούσιος. Του υπηρέτη που πήγε να του καθαρίσει τις μπότες, του φάνηκε περίεργο ένας τόσο πλούσιος κύριος να φοράει μπότες παλιές και φθαρμένες καθώς ο στρατιώτης δεν είχε ακόμη αγοράσει καινούριες. Ωστόσο την επόμενη ημέρα, ο πλούσιος στρατιώτης αγόρασε καινούριες μπότες, κατάλληλες για αριστοκρατική αμφίεση, και καινούρια πανάκριβα ρούχα. Τώρα πια δεν ήταν ένας στρατιώτης αλλά ένας καθώς πρέπει κύριος με πάρα πολλά λεφτά.

Καθώς γύρναγε από εδώ κι απο εκεί και διασκέδαζε, ο στρατιώτης άκουγε να του λένε καταπληκτικές ιστορίες για τον βασιλιά της πόλης και για την κόρη του, την όμορφη πριγκίπισσα.

«Που θα μπορούσα να την δω;» ρώτησε ο στρατιώτης.

«Κανείς δεν μπορεί να την δει!» του είπανε, «γιατί μένει σε ένα μεγάλο παλάτι που περιβάλλεται από κάστρο με πολύ ψηλά τείχη! Κανείς, εκτός από τον βασιλιά, δεν μπορεί να μπει εκεί ή να βγει. Υπάρχει μια προφητεία ότι η πριγκίπισσα θα παντρευτεί έναν απλό στρατιώτη και αυτό ο βασιλιάς δεν μπορεί να το δεχτεί με τίποτα!».

Η πριγκίπισσα ήταν κλειδωμένη στο παλάτι μέσα σε ένα κάστρο.

«Θα ήθελα πολύ να την δω» σκέφτηκε ο στρατιώτης αλλά όσο κι αν προσπάθησε, δεν του έδιναν την άδεια για κάτι τέτοιο.

Ο στρατιώτης συνέχισε να καλοπερνάει, πήγαινε στο θέατρο και στους κήπους του βασιλιά. Δεν παρέλειπε να δίνει και πολλά χρήματα στους φτωχούς, καθώς θυμόταν πολύ καλά πόσο άσχημα είναι όταν δεν έχεις στη τσέπη σου καθόλου χρήματα! Τώρα πια ήταν πλούσιος, είχε ωραία ρούχα και πολλούς φίλους οι οποίοι του τον καλόπιαναν και του έλεγαν τι ωραίος τύπος που είναι, ένας πραγματικός καβαλιέρος. Καθώς όμως κάθε μέρα σπαταλούσε τα χρήματα του, χωρίς να δουλεύει για να έχει έσοδα, στο τέλος τα ξόδεψε όλα και του απέμειναν μόνο δύο γρόσια!

Τότε, ο στρατιώτης αναγκάστηκε να αφήσει τα ωραία δωμάτια στα οποία έμενε και να μετακομίσει σε μία μικροσκοπική κάμαρη πάνω στη σοφίτα του πανδοχείου. Καθώς δεν είχε χρήματα, έπρεπε να γυαλίζει και να μπαλώνει μόνος του τις μπότες του και οι πρώην φίλοι του δεν πήγαιναν πια να τον δουν, γιατί έλεγαν ότι θα έπρεπε να ανεβούν πολλές σκάλες.

Ένα βράδυ σκοτεινό, ο στρατιώτης δεν είχε πια να αγοράσει ούτε καν ένα κερί. Τότε θυμήθηκε τον αναπτήρα που είχε φέρει μαζί του από το κούφιο δέντρο στο οποίο τον είχε κατεβάσει η μάγισσα. Ο αναπτήρας αυτός είχε ένα φιτίλι και σκέφτηκε να το χρησιμοποιήσει για να φωτίσει το δωμάτιο. Μόλις χτύπησε την πέτρα του αναπτήρα και άναψαν οι σπίθες, άνοιξε απότομα η πόρτα και μπήκε μέσα ο σκύλος, με τα μάτια που ήταν τόσο μεγάλα όσο τα φλιτζάνια του τσαγιού, που τον είχε δει εκείνη τη μέρα κάτω στο δέντρο. Ο σκύλος στάθηκε μπροστά του και του είπε με ανθρώπινη φωνή:

«Τι διατάζετε κύριε μου;»

«Άλλο πάλι και τούτο» αναφώνησε έκπληκτος ο στρατιώτης, «ωραίος αναπτήρας είναι αυτός αν μου επιτρέπει να έχω έτσι εύκολα ό,τι θελήσω»

«Φέρε μου λίγα χρήματα!» είπε στον σκύλο. Αμέσως ο σκύλος εξαφανίστηκε και μετά από λίγο επέστρεψε με ένα πουγκί γεμάτο με χρήματα στο στόμα του.

Με δοκιμές, ο στρατιώτης κατάλαβε πως λειτουργούσε ο αναπτήρας. Μόλις χτυπούσε μία φορά την πέτρα του, ερχόταν ο σκύλος που καθόταν πάνω στο κουτί με τα χάλκινα νομίσματα. Όταν χτυπούσε δύο φορές την πέτρα, ερχόταν ο σκύλος ο οποίος καθόταν πάνω στα ασημένια νομίσματα, ενώ όταν χτυπούσε τρεις φορές εμφανιζόταν ο σκύλος που φύλαγε το χρυσάφι. Έτσι ο στρατιώτης μετακόμισε και πάλι κάτω στα ωραία δωμάτια του πανδοχείου και φορούσε τα όμορφα του ρούχα και ήρθαν και πάλι οι παλιοί του φίλοι, οι οποίοι ως δια μαγείας άρχισαν πάλι να τον εκτιμούν ιδιαίτερα.

Κάποια νύχτα ο στρατιώτης σκέφτηκε: «Είναι πράγματι πολύ περίεργο που κανείς δεν μπορεί να δει την πριγκίπισσα. Θα πρέπει να είναι πανέμορφη από ότι λένε όλοι, αλλά τι ωφελεί τόση ομορφιά αν είναι πάντοτε κλεισμένη στο παλάτι; Δεν θα μπορούσα να την δω καθόλου;»

Παίρνει τότε τον αναπτήρα και χτυπάει την πέτρα. Αμέσως ήρθε ο σκύλος με τα μάτια που ήταν μεγάλα σαν τα φλιτζάνια του τσαγιού.

«Είναι μεσάνυχτα» του λέει ο στρατιώτης «αλλά λαχταρώ να δω την πριγκίπισσα, έστω και για μία μόνο στιγμή!»

Ο σκύλος χίμηξε έξω από την πόρτα και, πριν προλάβει να σκεφτεί οτιδήποτε ο στρατιώτης, τον είδε να επιστρέφει με την πριγκίπισσα. Η πριγκίπισσα καθόταν κοιμισμένη στην πλάτη του σκύλου και ήταν τόσο όμορφη που ο καθένας μπορούσε να καταλάβει ότι ήταν μια πραγματική πριγκίπισσα.

O στρατιώτης θαμπώθηκε τόσο πολύ που δεν μπορούσε να κάνει αλλιώς και έσκυψε να φιλήσει την πριγκίπισσα. Μετά, ο σκύλος επέστρεψε στο παλάτι μαζί με την πριγκίπισσα.

Το πρωί, όταν η πριγκίπισσα καθόταν με τον βασιλιά πατέρα της και τη βασίλισσα μητέρα της στο τραπέζι, είπε στους γονείς της ότι είδε ένα πολύ όμορφο όνειρο με έναν σκύλο και έναν στρατιώτη. Αυτή είχε καβαλήσει πάνω στον σκύλο και ο στρατιώτης την φίλησε.

«Ωραία ιστορία» είπε ενοχλημένη η βασίλισσα.

Για να διαπιστώσουν αν είναι κάποιο όνειρο ή κάτι άλλο, ο βασιλιάς και η βασίλισσα αποφάσισαν ότι από εδώ και στο εξής μία από τις κυρίες της αυλής, η μεγαλύτερη και η πιο έμπιστη, θα στέκεται στο πλάι του κρεβατιού της πριγκίπισσας κατά την διάρκεια της νύχτας.

Μόλις νύχτωσε ξανά, ο στρατιώτης είχε ήδη νοσταλγήσει την πανέμορφη πριγκίπισσα και έτσι έστειλε τον σκύλο να του την φέρει. Η κυρία της αυλής όμως μόλις είδε τι γίνεται, έβαλε τις γαλότσες της και έτρεξε ξωπίσω από τον σκύλο. Αφού τους είδε να εξαφανίζονται σε ένα μεγάλο σπίτι σκέφτηκε: «Τώρα ξέρω που είναι» και σχεδίασε έναν μεγάλο σταυρό με κιμωλία πάνω στην πόρτα. Μετά πήγε πίσω στο παλάτι και ξάπλωσε πάλι, μέχρι που ο σκύλος επέστρεψε και αυτός μαζί με την πριγκίπισσα. Όταν όμως ο σκύλος είδε ότι στην πόρτα του σπιτιού όπου έμενε ο στρατιώτης υπήρχε ένας σταυρός, πήρε και αυτός ένα κομμάτι κιμωλία και σχεδίασε έναν σταυρό σε όλες τις πόρτες της πόλης. Με αυτή την έξυπνη κίνηση, η κυρία της αυλής δεν θα μπορούσε να αναγνωρίσει ποια είναι η σωστή πόρτα!

Το πρωί, όταν έμαθαν τα νέα, ο βασιλιάς, η βασίλισσα και όλοι οι αξιωματικοί πήγαν στην πόλη για να δουν που είχε πάει νυχτιάτικα η πριγκίπισσα.

«Εκεί είναι» είπε ο βασιλιάς, μόλις είδε την πρώτη πόρτα με σταυρό πάνω της.

«Όχι, εκεί είναι άντρα μου!» είπε όμως η βασίλισσα, όταν είδε μια δεύτερη πόρτα με σταυρό.

«Αλλά και εδώ έχει έναν σταυρό, να κι άλλος, και άλλος!» φώναζαν όλοι καθώς σε όλες τις πόρτες της πόλης υπήρχαν σταυροί. Τότε κατάλαβαν ότι, όσο και να έψαχναν, δεν θα μπορούσαν να βρούνε την σωστή πόρτα.

Αλλά η βασίλισσα ήταν μια πολύ έξυπνη γυναίκα η οποία ήταν ικανή για πολλά περισσότερα από το να συνοδεύει τον βασιλιά στην άμαξα. Πήρε το μεγάλο της ψαλίδι, έκοψε ένα κομμάτι μεταξωτό ύφασμα σε μικρά κομμάτια με τα οποία έφτιαξε ένα όμορφο πουγκί. Το πουγκί το γέμισε με σούπα δημητριακών και το έδεσε στην πλάτη της πριγκίπισσας. Στη συνέχεια έκανε μία μικρή τρύπα στο πουγκί ώστε όπου πήγαινε η πριγκίπισσα να χύνεται λίγη από την σούπα και να αφήνει το ίχνος της.

Το βράδυ ξαναήρθε ο σκύλος, πήρε την πριγκίπισσα στην πλάτη του και την πήγε στον στρατιώτη. Τόσο πολύ αγαπούσε ο στρατιώτης την πριγκίπισσα που ευχόταν να ήταν πρίγκιπας ώστε να την πάρει για γυναίκα του.

Ο σκύλος δεν κατάλαβε ότι έχυνε την σούπα στον δρόμο από το παλάτι μέχρι το παράθυρο του στρατιώτη, όπου ανέβηκε σκαρφαλώνοντας τον τοίχο μαζί με την πριγκίπισσα. Έτσι, την επόμενη μέρα ο βασιλιάς και η βασίλισσα είδαν που ακριβώς βρισκόταν την νύχτα η κόρη τους. Αμέσως διέταξαν τους αξιωματικούς τους να συλλάβουν τον στρατιώτη και να τον ρίξουν στα μπουντρούμια.

Μέσα στα σκοτάδια καθόταν λοιπόν ο στρατιώτης και δεν είχε τι να κάνει και άκουγε φωνές που του λέγανε: «Αύριο θα σε κρεμάσουν». Δεν του ήταν καθόλου ευχάριστο αυτό και, δυστυχώς, είχε ξεχάσει στο πανδοχείο τον αναπτήρα που θα μπορούσε να τον βοηθήσει.

Όταν ξημέρωσε, ο στρατιώτης είδε μέσα από τις σιδερένιες βέργες του μικρού παραθύρου ότι το πλήθος έφτανε στην πόλη για να δει πως θα τον κρεμάσουνε. Άκουγε τα τύμπανα και είδε τους στρατιώτες να φτάνουν με βηματισμό. Όλοι οι άνθρωποι βρισκόταν στο δρόμο, και εκεί ήταν και ένα παιδί που βοηθούσε τον παπουτσή το οποίο έτρεχε τόσο πολύ που του έφυγε η παντόφλα και χτύπησε τον τοίχο στον οποίο ήταν το παράθυρο μέσα από το οποίο κοιτούσε ο στρατιώτης.

«Ε, εσύ παιδί του παπουτσή! Μη βιάζεσαι τόσο, έτσι και αλλιώς αν δεν πάω εγώ δεν θα μπορέσεις να δεις τίποτε! Αλλά αν θέλεις να βγάλεις τέσσερα γρόσια τότε τρέχα στο μέρος που έμενα και φέρε μου τον αναπτήρα μου! Αλλά θα πρέπει να πας πολύ γρήγορα για να με προλάβεις», του λέει ο στρατιώτης. Το παιδί ήθελε πάρα πολύ να κερδίσει τα τέσσερα γρόσια και έτσι έτρεξε σαν αστραπή και του έφερε τον αναπτήρα.

Έξω στην είσοδο της πόλης είχαν στήσει την κρεμάλα. Γύρω γύρω στέκονταν φρουροί οι στρατιώτες και πολλές εκατοντάδες χιλιάδες πολίτες περίμεναν να δουν το κρέμασμα. Ο βασιλιάς και η βασίλισσα κάθονταν ήδη πάνω σε έναν πολυτελέστατο θρόνο, απέναντι από τους δικαστές και όλους τους συμβούλους τους.

Ανεβάσανε τον στρατιώτη πάνω στην σκάλα της κρεμάλας, αλλά όταν θέλησαν να του βάλουν τη θηλιά στο λαιμό για να τον κρεμάσουν, ο στρατιώτης φώναξε δυνατά ότι σε κάθε ένοχο επιτρέπεται μία τελευταία αθώα επιθυμία πριν εκτελέσουν την ποινή του. Αυτός ήθελε να καπνίσει μία πίπα με καπνό καθώς θα ήταν η τελευταία που θα κάπνιζε σε τούτο τον κόσμο.

Αυτήν την τελευταία επιθυμία του μελλοθάνατου δεν μπορούσε να την αρνηθεί ο βασιλιάς, και έτσι ο στρατιώτης πήρε τον αναπτήρα του και χτύπησε την πέτρα μία, δύο και τρεις φορές! Τότε εμφανίστηκαν και τα τρία σκυλιά, το ένα με τα μάτια που ήταν μεγάλα σαν φλιτζάνια του τσαγιού, το δεύτερο που είχε μάτια μεγάλα σαν μυλόπετρες και το τρίτο το οποίο είχε μάτια μεγάλα σαν τον πύργο του Άιφελ!

«Βοηθήστε με για να μη με κρεμάσουν!» διέταξε τα σκυλιά ο στρατιώτης, και οι σκύλοι όρμησαν πάνω στους δικαστές και σε όλο το συμβούλιο, άρπαξαν τον έναν από τα πόδια, τον άλλον από την μύτη και τους πετούσαν ψηλά στον αέρα, έτσι ώστε όταν έπεφταν στο έδαφος σκορπούσαν σε χίλια κομματάκια.

«Μην μου κάνετε κακό» τσίριξε ο βασιλιάς, αλλά ο μεγαλύτερος σκύλος τον άρπαξε μαζί με την βασίλισσα και τους πέταξε μαζί με όλους τους υπόλοιπους. Τότε οι στρατιώτες τρόμαξαν και ο λαός φώναζε:

«Γενναίε στρατιώτη, εσύ θα πρέπει να γίνεις ο βασιλιάς μας και να πάρεις την όμορφη πριγκίπισσα μας!»

Έτσι έγινε. Έβαλαν τον στρατιώτη στην άμαξα του βασιλιά, οι τρεις σκύλοι χόρευαν εμπρός και φώναζαν «Ζήτω» και τα αγόρια σφύριζαν με τα δάχτυλά τους και οι στρατιώτες παρουσίαζαν τα όπλα τους σε ένδειξη σεβασμού. Η πριγκίπισσα βγήκε από το παλάτι και έγινε βασίλισσα, πράγμα που της άρεσε ιδιαίτερα. Ο γάμος τους κράτησε οχτώ μέρες και οι σκύλοι κάθισαν στο τραπέζι και είχαν ορθάνοικτα τα μάτια τους. Και έζησαν αυτοί καλά και εμείς καλύτερα....



Οι μαγικές μέρες των Χριστουγέννων είχαν φθάσει, και ο μικρός Ντίν ήταν αποφασισμένος ότι αυτή τη φορά θα δει τον Αι Βασιλη από κοντά.

- Θέλω να τον δω! θέλω να τον δω! Να μου δώσει ο ίδιος το δώρο μου.

- Αγοράκι μου… δε πρέπει να δούμε τον Άι Βασίλη αυτή τη ξεχωριστή βράδια. Θέλει με την ησυχία του να ξεκουραστεί ,να φάει τα μπισκότα κ να πιει το γάλα του , είπε η μαμά του.

- Οοχι οοχι! Εγω θελω να τον δω!!

Την παραμονή της πρωτοχρονιάς, έμεινε ξύπνιος μέχρι αργά. Οι γονείς του επέμεναν να πάει για ύπνο, αλλά αυτός γκρίνιαζε μέχρι που αναγκάστηκαν να τον μαλώσουν… Η πόρτα έκλεισε με δύναμη και κουλουριάστηκε κάτω από το πολύχρωμο πάπλωμα του ξεφυσώντας..

-Ουουφ! Αυτοί οι γονείς ποτέ δε καταλαβαίνουν!!

1

Οι γονείς του πριν κοιμηθούν πέρασαν από το δωμάτιο του, τον σκέπασαν, του χάιδεψαν τα μαλλάκια του και χαμογελώντας του έδωσαν από ένα γλυκό φιλί. Αυτός ακούνητος έκανε πως κοιμόταν και σαν έκλεισε η πόρτα, πετάχτηκε με μιας έτρεξε στο σαλόνι και κρύφτηκε κάτω από το τραπεζάκι κοιτάζοντας μια το τζάκι μια το παράθυρο και περίμενε …περίμενε … Και σε λίγο … συνέβη!!! Ο ουρανός φώτισε! Πολύχρωμες αποχρώσεις και χαρμοσύνη μουσική αντηχούσε παντού... Η μύτη του Ρουντολφ λαμπύριζε έντονα από μακριά, και μαζί με τους υπόλοιπους ταράνδους έσερναν περήφανα το έλκηθρο με τον Άι Βασίλη. Ντυμένος με την κατακόκκινη στολή του, κρατούσε τον μεγάλο κατακόκκινο σάκο του.

Τα βαριά βήματα του ακούγονταν σαν κατέβηκε στη σκέπη, και το σύρσιμο μέσα στην καμινάδα γινόταν όλο και πιο έντονο … Και ξεπρόβαλε στο τζάκι!!! Ξερόβηξε μια φορά από την καπνά, άφησε κάτω τον μεγάλο σάκο, τίναξε τη στολή του, έβγαλε το δώρο του Ντίν και αφού το άφησε στο δέντρο, στρογγυλοκάθισε στην τραπεζαρία γνεύοντας τα μπισκοτάκια με το γάλα.

2

Ο Ντίν ψιθύρισε μόλις τον είδε «ουαου τι τεράστιος που είναι». Ο μεγάλος σάκος που ήταν κοντά του , τράβηξε αμέσως την προσοχή .Τότε σκέφτηκε ότι ήταν ευκαιρία να αρπάξει άλλο ένα δώρο μιας και είχε τόσα πολλά μέσα.

Σιγά σιγά χωρίς να κάνει θόρυβο ,σύρθηκε μέσα στον σάκο και σάστισε με την εικόνα που αντίκρισε. Χρωματιστά κουτιά παντού στολισμένα με πολύχρωμες κορδέλες και πάνω γραμμένα διάφορα ονόματα .Ήταν λες και βρισκόταν σε ένα τεράστιο δωμάτιο δώρων !Δεν ήξερε ποιο να αρπάξει και τότε είδε στην άκρη ένα τεράστιο κουτί πολύ όμορφο στολισμένο και χωρίς να το ξανασκεφτεί είπε «αααυτό θα πάρω» Πριν προλάβει όμως να το πάρει στα χέρια , έχασε την ισορροπία του και σωριάστηκε κάτω ,ενώ τα κουτιά άρχισαν να πέφτουν πάνω του.

Ο Άι Βασίλης είχε σηκωθεί , είχε πάρει τον σάκο του ,και ανηφόριζε στη καμινάδα. Άφησε τον σάκο στο πίσω μέρος του ελκήθρου, και έδωσε το σύνθημα να ξεκινήσουν οι τάρανδοι. Σε όλο τον ξάστερο ουρανό αντηχούσε το δυνατό του

ΧΟΧΟΧΟΟΟΟΟΟ!!!

3

Ο Ντίν άνοιξε δειλά δειλά τον σάκο έβγαλε το κεφαλάκι του φοβισμένα, και δε πίστευε αυτό που ζούσε. Πετούσε στον ουρανό, ψηλά! Ο αέρας ανακάτευε τα σγουρά μαλλάκια του. Έβαλε τις μικρές παλάμες στο προσωπάκι του και με γουρλωμένα μάτια, κοίταζε τριγύρω . Τα αστέρια ήταν τόσο κοντά και φώτιζαν έντονα. Χιόνι παντού! Στολισμένα τα πάντα… Τα κουδουνάκια από το έλκηθρο ηχούσαν συνεχώς. Το θέαμα ήταν συγκλονιστικό. Τι μαγική νύχτα…

Ο Αγιος Βασίλης κοίταγε την λίστα του, έπαιρνε δώρα κατέβαινε καμινάδες, τα μοίραζε και ανέβαινε πάλι, ακούραστος πάντα με πλατύ χαμόγελο. Ο Ντίν από φόβο μην τον δει, είχε μείνει σαστισμένος και κρυβόταν στο σάκο. Μερικές φορές έβγαζε το κεφάλι του και παρατηρούσε τα πάντα.

Τα κουτιά σιγά σιγά άδειαζαν, και ο Άι Βασίλης σαν μοίρασε όλες τις παραγγελίες των παιδιών πήγε να κλείσει το άδειο τσουβάλι, αλλά έπιασε κάτι τελευταίο. Σαν κοίταξε μέσα, σάστισε...
 

- Ποιος είσαι εσύ;

4

Τότε ο Ντίν τρομαγμένος, του εξήγησε τα πάντα μετανιωμένος και με δάκρυα στα μάτια, του είπε για την κακή πράξη που ήθελε να κάνει, να κλέψει δηλαδή και άλλο δώρο, και γι αυτό παγιδεύτηκε στο σάκο. Τον παρακάλεσε να τον γυρίσει στο σπίτι του γιατί παρόλο αυτό το μαγικό που ζούσε του είχαν ήδη λείψει οι γονείς του.

Ο Άι Βασίλης τον άκουγε ακόμη σαστισμένος. Έπειτα τον πήρε στην αγκαλιά του, και του εξήγησε ότι δεν πρέπει να είμαστε άπληστοι και να τα θέλουμε όλα δικά μας. Πρέπει να είμαστε
ευχαριστημένοι και να νιώθουμε γεμάτοι έστω και με μικροπράγματα.

Επίσης του είπε ότι αν έπαιρνε και το άλλο δώρο, τότε κάποιο άλλο παιδάκι δε θα ήταν χαρούμενο και θα απογοητευόταν από τον Άι Βασίλη. Τέλος του είπε ότι θα τον γυρίσει στο σπίτι του παρόλο που ήταν πολύ μακριά και ότι έπρεπε να βιαστούν πριν τους βρει το ξημέρωμα γιατί τότε όλα θα εξαφανιστούν με ένα μαγικό τρόπο και θα εξαφανιζόταν και αυτός μαζί τους.

5

Αμέσως μετά φώναξε με τη γέρικη αλλά βροντερή φωνή του:

- Εμπρός καλοί μου τάρανδοι βαλτέ τα δυνατά σας να γυρίσουμε τον μικρό μας φίλο σπιτάκι του πριν ξημερώσει.

Η μύτη του Ρούντολφ φώτισε και το έλκηθρο πήρε το δρόμο για το σπίτι του Ντίν. Όταν βρέθηκαν στην καμινάδα του σπιτιού του, ο Άι Βασίλης τον κατέβασε προσεκτικά, και τον άφησε κοντά στο δέντρο. Έκανε να φύγει και τότε ο Ντίν τον έπιασε από το χέρι και του είπε:

- «Άγιε μου Βασίλη κατάλαβα το λάθος μου και επειδή δεν υπήρξα καλό παιδί μπορείς να πάρεις το δώρο μου πίσω .Δε θα με πειράξει. Σχεδόν καθόλου...»

Τότε ο Άι Βασίλης έσκυψε του χάιδεψε τα σγουρά μαλλιά και του ψιθύρισε:

6

- «Αφού κατάλαβες το λάθος σου το δώρο το αξίζεις! Να προσπαθείς καθημερινά να γίνεσαι καλό και υπάκουο παιδί, και του χρόνου ίσως ένα πολύ μεγάλο κουτί με πολύχρωμη κορδέλα γίνει δικό σου… »

Τότε δια μαγείας εξαφανίστηκε, και το μόνο που άκουσε ο Ντίν ήταν ένα δυνατό «Χοχοχο», ψηλά στον ουρανό.

Έτρεξε γρήγορα στο κρεβάτι του στο παπλωματάκι του, και αποκοιμήθηκε.

Το πρωί όταν ξύπνησε, είδε το δώρο του στο δέντρο ακριβώς στη θέση που του το είχε αφήσει, ο ίδιος ο Άι Βασίλης.

Τότε σκέφτηκε: «άραγε τα έζησα όλα αυτά στα αλήθεια, ή ήταν όνειρο;»

- Ντιιιιν!!! Γιατί είναι οι πυτζάμες σου βρώμικες; Μπήκες στη καμινάδα; άκουσε τη μαμά του να φωνάζει.

Κοίταξε έξω από το παράθυρο, ψηλά στον ουρανό και χαμογέλασε πονηρά...




Κεφάλαιο 1

Όταν ήμουν ακόμη έξη χρονών, είδα μια υπέροχη ζωγραφιά σ' ένα βιβλίο για το παρθένο δάσος, που είχε τον τίτλο «Αληθινές Ιστορίες». Έδειχνε ένα τεράστιο φίδι, το βόα, που καταβρόχθιζε κάποιο αγρίμι. Να ένα αντίγραφο κείνης της ζωγραφιάς.

Στο βιβλίο έγραφε: «Οι βόες καταπίνουν τη λεία τους ολόκληρη, χωρίς να τη μασήσουν. Ύστερα, καθώς δε μπορούν πια να κουνηθούν, βυθίζονται σε ύπνο για έξη μήνες μέχρι να χωνέψουν».

Στοχάστηκα τότε πολύ πάνω στις περιπέτειες στη ζούγκλα και - με τη σειρά μου - πέτυχα να σκαρώσω την πρώτη μου ζωγραφιά, μ' ένα χρωματιστό μολύβι. Τη ζωγραφιά υπ' αριθμόν 1. Ήταν κάπως έτσι:

Έδειξα το αριστούργημά μου σε μερικούς μεγάλους και τους ρώτησα αν τους φόβιζε.

Εκείνοι μου απάντησαν: «Γιατί να μας φοβίσει ένα καπέλο;» Το σχέδιό μου βέβαια δεν έδειχνε ένα καπέλο. Έδειχνε ένα βόα που χώνευε έναν ελέφαντα. Τότε κι εγώ ζωγράφισα την εσωτερική μεριά του βόα, για να μπορέσουν οι μεγάλοι να καταλάβουν. Πάντα τους χρειάζονται εξηγήσεις για να καταλάβουν. Η ζωγραφιά μου υπ' αριθμόν 2 ήταν κάπως έτσι:

Οι μεγάλοι με συμβούλευσαν να παρατήσω τις ζωγραφιές με τους βόες - από έξω ή από μέσα - και ν' ασχοληθώ καλύτερα με τη γεωγραφία, την ιστορία, την αριθμητική και τη γραμματική.

Έτσι, στα έξη μου χρόνια, εγκατέλειψα μια λαμπρή καριέρα ζωγράφου. Είχα απογοητευθεί από την αποτυχία της ζωγραφιάς μου υπ' αριθμό 1 και της ζωγραφιάς μου υπ' αριθμό 2. Από μόνοι τους οι μεγάλοι δεν καταλαβαίνουν ποτέ τίποτε κι' είναι πολύ κουραστικό για τα παιδιά να τους δίνουν κάθε φορά εξηγήσεις.

Αναγκάστηκα λοιπόν, να διαλέξω ένα άλλο επάγγελμα κι έτσι έμαθα να οδηγώ αεροπλάνο. Λίγο - πολύ πέταξα παντού, σ' όλο τον κόσμο. Και η γεωγραφία - είναι αλήθεια - πολύ μου χρησίμευσε. Μπορούσα να ξεχωρίσω με την πρώτη ματιά την Κίνα από την Αριζόνα.

Αυτό είναι κάτι πολύ χρήσιμο, ιδιαίτερα μάλιστα όταν τυχαίνει να 'χεις χάσει το δρόμο σου, τη νύχτα.

Έτσι, στη ζωή μου, γνωρίστηκα με χίλιους δυο ανθρώπους σοβαρούς. Πέρασα χρόνια και χρόνια με μεγάλους και μάλιστα τους έζησα από πολύ κοντά. Ωστόσο, αυτό δεν καλυτέρεψε και πολύ τη γνώμη μου για την αφεντιά τους.

Όταν κάποτε τύχαινε να συναντήσω κάποιον που μου φαινόταν ότι του έκοβε κάπως περισσότερο, πειραματιζόμουν πάνω του με τη ζωγραφιά υπ' αριθμόν 1 που την είχα πάντα μαζί μου. Ήθελα να ξέρω αν πραγματικά έβλεπε πέρα από τη μύτη του. Μα εκείνος πάντα μου απαντούσε: «Είναι ένα καπέλο». Κι εγώ τότε δεν του μιλούσα ούτε για βόες, ούτε για παρθένα δάση, ούτε γι' αστέρια. Πήγαινα με τα νερά του και γινόμουν σαν κι αυτόν. Του μιλούσα για μπριτζ, για γκολφ, για πολιτική και για γραβάτες. Κι ο μεγάλος έδειχνε πολύ ευχαριστημένος που είχε γνωρίσει έναν άνθρωπο που του έμοιαζε, έναν άνθρωπο λογικό.

Κεφάλαιο 2

Έτσι έζησα μόνος, χωρίς κανέναν που να μπορώ μαζί του να μιλήσω πραγματικά, μέχρι που έξη χρόνια πριν, είχα μια βλάβη πάνω από την έρημο της Σαχάρας. Κάτι είχε χαλάσει στον κινητήρα του αεροπλάνου μου και - καθώς δεν είχα μαζί μου ούτε μηχανικό, ούτε ταξιδιώτες - ετοιμαζόμουν να προσπαθήσω να κάνω ολομόναχος μια δύσκολη επισκευή. Ήταν για μένα ζήτημα ζωής και θανάτου. Το πόσιμο νερό που είχα, έφτανε μόνο για οχτώ μέρες.

Το πρώτο βράδυ λοιπόν κοιμήθηκα πάνω στην άμμο, χίλια μίλια μακριά από κάθε κατοικημένη περιοχή. Ήμουν πιο απομονωμένος ακόμα κι' από ναυαγό πάνω σε σχεδία, καταμεσής στον απέραντο ωκεανό. Έτσι, δεν είναι καθόλου δύσκολο να φανταστείτε την έκπληξή μου όταν τα χαράματα, με ξύπνησε μια παράξενη σιγανή φωνούλα που έλεγε:

- «Αν έχετε την καλοσύνη... παρακαλώ... ζωγραφίστε μου ένα αρνάκι!».

- «Ε;;...!».

- «Ζωγράφισε μου ένα αρνάκι...»

Τινάχτηκα όρθιος σαν να με είχε χτυπήσει κεραυνός. Έτριψα και ξανάτριψα τα μάτια μου. Κοίταξα και ξανακοίταξα μ' επιμονή. Κι είδα ένα πολύ παράξενο μικροσκοπικό ανθρωπάκι που με παρατηρούσε προσεχτικά. Να το καλύτερο πορτραίτο του, που - αργότερα - κατάφερα να κάνω.

Όμως, το σχέδιο μου, σίγουρα, είναι πολύ λιγότερο γοητευτικό από το μοντέλο. Αυτό όμως δεν είναι φταίξιμο δικό μου. Είχα απογοητευθεί πολύ από τότε που - στα έξη μου χρόνια - οι μεγάλοι μ' έκαναν να χάσω το θάρρος μου όταν θέλησα ν' ακολουθήσω το επάγγελμα του ζωγράφου, με αποτέλεσμα να μη μάθω να ζωγραφίζω τίποτε άλλο εκτός από βόες από μέσα κι απ' έξω .

Κοίταζα λοιπόν αυτήν την οπτασία με μάτια γουρλωμένα από την κατάπληξη. Μην ξεχνάτε πως βρισκόμουν χίλια μίλια μακριά από το κοντινότερο κατοικημένο μέρος. Ωστόσο, το μικρούλικο ανθρωπάκι μου, δε φαινόταν να 'χει χάσει το δρόμο του, ούτε να 'ναι ψόφιο από την κούραση, την πείνα ή τη δίψα, ούτε ζαρωμένο απ' το φόβο. Σε καμιά περίπτωση δεν έμοιαζε με ένα παιδί χαμένο καταμεσής στην απέραντη έρημο, χίλια μίλια μακριά από κάθε κατοικημένη περιοχή. Όταν τελικά κατάφερα επιτέλους να μιλήσω, του είπα:

- «Μα τι κάνεις 'δω πέρα;»

Και τότε μου ξανά 'πε ολότελα απλά και ήρεμα, σαν να 'ταν κάτι πολύ σοβαρό:

- «Σας παρακαλώ πολύ... ζωγραφίστε μου ένα αρνί...».  Όταν το μυστήριο είναι τόσο καταπιεστικά εντυπωσιακό, δεν τολμά κανείς να μην υπακούσει. Όσο παράλογο κι αν μου φαινόταν να συμβαίνουν όλ' αυτά χίλια μίλια μακριά από τον πολιτισμό, κι ενώ παράλληλα κινδύνευα να χάσω τη ζωή μου, έβγαλα απ' την τσέπη μου ένα φύλλο χαρτιού και το στυλό μου. Όμως τότε θυμήθηκα ότι εκείνο που προπάντων είχα σπουδάσει ήταν η γεωγραφία, η ιστορία, η αριθμητική και η γραμματική και - μ' ένα κάπως μελαγχολικό τόνο - είπα στο μικρό ανθρωπάκι πως δεν ήξερα να ζωγραφίζω.

- «Αυτό δεν πειράζει. Ζωγράφισε μου ένα αρνάκι.» αποκρίθηκε.

Καθώς δεν είχα ζωγραφίσει ποτέ μου αρνάκι, έφτιαξα για χάρη του μια από τις δυο όλες κι όλες ζωγραφιές που ήξερα να κάνω. Αυτή με τον βόα απ' έξω.

Κι έμεινα αποσβολωμένος ακούγοντας το μικρό ανθρωπάκι να μου απαντά:

- «Όχι! Όχι! Δεν θέλω έναν ελέφαντα μέσα σ' ένα βόα. Ένας βόας είναι πολύ επικίνδυνος κι ένας ελέφαντας είναι πολύ άβολος. Στο σπίτι μου όλα είναι πολύ μικρά. Εκείνο που μου χρειάζεται είναι ένα αρνάκι. Ζωγράφισε μου ένα αρνάκι».

Τότε το ζωγράφισα.

Το κοίταξε προσεκτικά κι ύστερα είπε:

- «Όοχι! Αυτό είναι κιόλας πολύ άρρωστο. Φτιάξε μου ένα άλλο».

Ζωγράφισα πάλι...

Ο φίλος μου χαμογέλασε ευγενικά, αποφεύγοντας μ' επιείκεια να μου κάνει κριτική:

- «Το βλέπεις πολύ καλά... αυτό δεν είναι αρνάκι, είναι ένα κριάρι. Έχει κέρατα...»

Έφτιαξα ξανά τη ζωγραφιά μου.:

Όμως κι αυτή την αρνήθηκε, το ίδιο όπως και τις δυο προηγούμενες:

- «Αυτό είναι πολύ γέρικο. Θέλω ένα αρνάκι που να ζήσει για πολύ καιρό».

Χάνοντας τότε την υπομονή μου και - καθώς βιαζόμουν να ξεμοντάρω τον κινητήρα μου - σκάρωσα στα γρήγορα τούτο το σχέδιο και το 'σπρωξα προς το μέρος του.

- «Αυτό είναι ένα κουτάκι. Το αρνάκι που θέλεις είναι μέσα...»

Ωστόσο, πολύ ξαφνιάστηκα, βλέποντας να φωτίζεται το πρόσωπο του μικρού μου κριτή:

- «Είναι ακριβώς όπως το ήθελα! Νομίζεις πως θα χρειάζεται πολύ χορτάρι αυτό το αρνάκι;»

- «Γιατί;»

- «Το σπίτι μου είναι πολύ μικρό...»

- «Σίγουρα δεν θα 'χεις πρόβλημα. Σου έδωσα ένα πολύ μικρούτσικο αρνάκι.»

Έσκυψε το κεφάλι του πάνω απ' τις ζωγραφιές:

- «Δεν είναι δα και τόσο μικρό... Να... αποκοιμήθηκε...»

Έτσι έκανα τη γνωριμία με το μικρό πρίγκιπα.
Κεφάλαιο 3

Μου χρειάστηκε πολύς καιρός για να καταλάβω από που ερχόταν. Ο μικρός πρίγκιπας που μού έκανε τόσες πολλές ερωτήσεις, έδειχνε να μην ακούει ποτέ τις δικές μου. Μερικά λόγια που λέγονταν έτσι, χωρίς σκοπό, ήταν εκείνα που λίγο-λίγο μου τα φανέρωσαν όλα. Έτσι, όταν για πρώτη φορά είδε το αεροπλάνο μου, (δεν το 'χω σκοπό να το σχεδιάσω, είναι ένα πολύ περίπλοκο σχέδιο για μένα...), ρώτησε:

- «Τι 'ναι τούτο 'δω το πράμα;»

- «Δεν είναι ένα "πράμα". Αυτό πετάει. Αυτό είναι ένα αεροπλάνο. Είναι το αεροπλάνο μου».

Και πολύ περήφανος, τον πληροφόρησα ότι πετούσα. Τότε φώναξε εκστατικός:

- «Πως;;! Έχεις πέσει από τον ουρανό;;!...»

- «Μάλιστα», έκανα με μετριοφροσύνη...

- «Αχ χα χα! Αυτό κι' αν είναι αστείο...»

Κι' ο μικρός πρίγκιπας δε μπόρεσε να συγκρατήσει ένα σκερτσόζικο ξέσπασμα γέλιου, που εμένα πολύ με θύμωσε.

- «Καθόλου δε μ' αρέσει να μην παίρνουν οι άλλοι στα σοβαρά τις κακοτυχίες μου», του είπα.

Μα συνέχισε, προσθέτοντας:

- «Τότε, κι εσύ - σαν κι' εμένα - ήρθες από τον ουρανό. Από ποιον πλανήτη είσαι;»

Τότε στο μυαλό μου έλαμψε μια ιδέα, σχετικά με το μυστήριο της παρουσίας του και τον ρώτησα ευθέως:

- «Έχεις έρθει, λοιπόν, από κάποιον άλλο πλανήτη»;

Όμως, δε μου απάντησε. Κουνούσε πέρα-δώθε απαλά το κεφάλι του, κοιτάζοντας συνέχεια το αεροπλάνο μου:

- «Είναι αλήθεια...», είπε, «πως με τούτο 'δω το πράμα, δεν γίνεται να 'χεις έρθει από πολύ μακριά...»

Και παραδόθηκε σε μια ονειροπόληση που κράτησε πολλή ώρα. Ύστερα, βγάζοντας το αρνάκι μου απ' την τσέπη του, βυθίστηκε σε περισυλλογή, θαυμάζοντας το θησαυρό του.

 

Φαντάζεστε πόσο αναστατώθηκα από αυτήν τη μισό-εκμυστήρευση για τους «άλλους πλανήτες». Προσπάθησα, λοιπόν, να μάθω περισσότερα:

- «Από που έχεις έρθει, μικρό μου ανθρωπάκι; Που είναι αυτό που λες "σπίτι μου"; Που θέλεις να πας το αρνάκι μου;»

Αφού απέμεινε για κάμποση ώρα να στοχάζεται σιωπηλός, μου απάντησε:

- «Αυτό που βολεύει με το κουτάκι που μου έδωσες είναι ότι τη νύχτα θα του χρησιμεύει και για σπίτι».

- «Και βέβαια. Κι' αν είσαι ευγενικός, θα σου δώσω κι ένα σκοινί να το δένεις - όσο είναι μέρα. Κι ακόμη κι έναν πάσσαλο...»

Η πρότασή μου φάνηκε να σοκάρει το μικρό πρίγκιπα:

- «Να το δένω; Τι αστεία ιδέα!»

- «Μα αν δεν το δένεις, θα πάει - ένας θεός ξέρει που - και θα χαθεί».

Ο φίλος μου απάντησε πάλι μ' ένα καινούριο ξέσπασμα γέλιου.

- «Μα που νομίζεις ότι θα θελήσει να πάει;»

- «Το που, δεν έχει σημασία. Ίσια μπροστά του...»

Τότε ο μικρός πρίγκιπας παρατήρησε με ύφος σοβαρό:

- «Αυτό δεν πειράζει. Είναι τόσο μικρούτσικο το σπίτι μου!»

Και με κάποια μελαγχολία - ίσως, πρόσθεσε:

- «Μόνο ίσια μπροστά σου, δε μπορείς να πας και πολύ μακριά...»

Κεφάλαιο 4

Έτσι είχα μάθει ένα πράγμα πολύ σημαντικό: ότι ο πλανήτης από όπου είχε έρθει, ήταν λίγο πιο μεγάλος από ένα σπίτι!

Αυτό δε μπορούσε να με παραξενέψει και πολύ. Ήξερα πολύ καλά πως εκτός από τους μεγάλους πλανήτες - όπως η Γη, ο Δίας, ο Άρης, ή η Αφροδίτη - στους οποίους έχουν δοθεί ονόματα, υπάρχουν εκατοντάδες άλλοι που είναι καμιά φορά τόσο μικροί, ώστε με δυσκολία τους διακρίνεις στο τηλεσκόπιο.

Όταν ένας αστρονόμος ανακαλύπτει έναν απ' αυτούς, του δίνει για όνομα έναν αριθμό. Τον ονομάζει, για παράδειγμα: «Ο αστεροειδής 3251».

Υπάρχουν σοβαροί λόγοι που με κάνουν να πιστεύω ότι ο πλανήτης απ' όπου είχε έρθει ο μικρός πρίγκιπας είναι ο αστεροειδής Β-612.

Αυτόν τον αστεροειδή δεν τον είχαν διακρίνει με το τηλεσκόπιο παρά μονάχα μια φορά στα 1909 κι εκείνος που τον ανακάλυψε ήταν ένας Τούρκος αστρονόμος.

Είχε κάνει τότε μια μεγαλοπρεπή παρουσίαση της ανακάλυψης του σε ένα Διεθνές Συνέδριο Αστρονομίας. Αλλά κανείς δεν τον πίστεψε εξαιτίας της φορεσιάς του. Έτσι είναι οι μεγάλοι.

Ευτυχώς όμως για τη φήμη του αστεροειδούς Β-612, ένας Τούρκος δικτάτορας - με την απειλή της ποινής του θανάτου - επέβαλε στο λαό του να ντύνεται όπως οι Ευρωπαίοι. Ο αστρονόμος ξανάκανε την παρουσίαση το 1920, φορώντας ένα πολύ κομψό και μοντέρνο κοστούμι. Και τούτη τη φορά, όλος ο κόσμος χειροκρότησε μ' ενθουσιασμό την ανακάλυψή του.

Αν σας διηγήθηκα αυτές τις λεπτομέρειες σχετικά με τον αστεροειδή Β-612, όπως κι' αν σας εμπιστεύτηκα τον αριθμό του, αυτό έγινε εξαιτίας των μεγάλων.

Οι μεγάλοι αγαπούν τους αριθμούς.

Εάν τύχει να τους μιλήσετε για έναν καινούριο φίλο, εκείνοι δε σε ρωτάνε ποτέ για κάτι το ουσιώδες. Δεν θα ρωτήσουν ποτέ: «Πως μοιάζει η φωνή του; Ποια παιχνίδια του αρέσουν περισσότερο; Κάνει συλλογή με πεταλούδες;». Συνήθως ρωτούν: «Πόσων χρονών είναι; Πόσα αδέλφια έχει; Πόσο μεγαλόσωμος είναι; Πόσα λεφτά κερδίζει ο πατέρας του;». Τότε μόνο πιστεύουν ότι τον ξέρουν.

Αν πείτε σε κάποιον από τους μεγάλους: «Είδα ένα σπίτι με ροζ τούβλα, γεράνια στα παράθυρα και περιστέρια στη στέγη", ποτέ δεν θα καταφέρει να φανταστεί αυτό το σπίτι. Πρέπει να πεις: «Είδα ένα σπίτι που αξίζει πάνω από εκατό χιλιάδες ευρώ». Τότε εκείνος θα αναφωνήσει μάλλον «Τι όμορφο που θα 'ναι!...»

Έτσι, αν τους πείτε: «Η απόδειξη ότι ο μικρός πρίγκιπας δεν ήταν φανταστικό πρόσωπο, είναι το ότι ήταν χαριτωμένος, ότι γελούσε και πως ήθελε ένα αρνάκι. Γιατί όταν κανείς θέλει ένα αρνάκι, αυτό είναι απόδειξη ότι υπάρχει», θ' ανασηκώσουν τους ώμους και θα σας φερθούν όπως συνηθίζουν να συμπεριφέρονται όταν έχουν να κάνουν με παιδιά!

Μα αν τους πείτε: «Ο πλανήτης απ' όπου ήρθε είναι ο αστεροειδής Β-612», τότε θα πειστούν για όσα λέτε και δεν θα σας ζαλίσουν με τις ερωτήσεις τους. Έτσι είναι αυτοί, δεν πρέπει να τους κρατάμε κακία. Τα παιδιά δεν πρέπει να είναι πολύ αυστηρά με τους μεγάλους, πρέπει να δείχνουν επιείκεια απέναντι τους.

Όμως βέβαια, εμείς που καταλαβαίνουμε τη ζωή, κοροϊδεύουμε τα νούμερα! Θα προτιμούσα πραγματικά ν' αρχίσω την ιστορία όπως άρχιζαν παλιά τα παραμύθια. Θα προτιμούσα να πω: «Μια φορά κι έναν καιρό ήταν ένας μικρός πρίγκιπας που κατοικούσε σ' ένα μικρό πλανήτη, μόλις πιο μεγάλο από τον ίδιο και που είχε ανάγκη από ένα φίλο...». Για 'κείνους που καταλαβαίνουν τη ζωή, η διατύπωση αυτή θα έδειχνε πολύ περισσότερο αληθινή.

Γιατί δεν θα μου άρεσε να διαβαστεί το βιβλίο μου με επιπολαιότητα. Νιώθω τόση θλίψη, καθώς διηγούμαι τούτες τις αναμνήσεις. Έχουν περάσει κιόλας έξη χρόνια από τότε που ο φίλος μου έφυγε μαζί με το αρνάκι του. Κι αν εδώ κάνω μια προσπάθεια να τον περιγράψω, αυτό γίνεται για να μην τον ξεχάσω. Είναι πολύ θλιβερό να ξεχνάς ένα φίλο. Δεν έχουν ένα φίλο όλοι οι άνθρωποι. Μπορεί κι εγώ να καταντήσω σαν τους μεγάλους, που το μόνο που τους ενδιαφέρει είναι τα νούμερα. Κι ακόμη, ακριβώς γι' αυτό, πήγα κι αγόρασα ένα κουτί με χρώματα και κραγιόνια. Είναι πολύ δύσκολο να ξαναρχίζεις να σχεδιάζεις στη δική μου ηλικία, όταν δεν το έχεις ξανακάνει παρά μονάχα τότε με τον κλειστό και τον ανοιχτό βόα, στα έξη σου χρόνια!

Θα δοκιμάσω, φυσικά, να ζωγραφίσω δικά του πορτραίτα, που να του μοιάζουν όσο πιο πολύ γίνεται. Μα δεν είμαι απόλυτα σίγουρος πως θα τα καταφέρω. Μια η ζωγραφιά πάει καλούτσικα, και μια δεν του μοιάζει και πολύ. Κάνω ακόμα λάθος προσπαθώντας να αποδώσω το μπόϊ του. Τη μια ο μικρός πρίγκιπας είναι πολύ μεγάλος. Την άλλη φαίνεται πολύ μικρός. Είμαι εξίσου διστακτικός και με το χρώμα της φορεσιάς του. Σ' όλες αυτές τις περιπτώσεις δοκιμάζω διάφορες αποχρώσεις μέχρι να τα καταφέρω κάπως. Ωστόσο, όλ' αυτά θα πρέπει να μου τα συγχωρήσετε. Ο φίλος μου δεν έδινε ποτέ εξηγήσεις. Καθόλου απίθανο να με νόμιζε κι' εμένα όμοιο του. Όμως εγώ, δυστυχώς, δεν ξέρω κάποιον τρόπο για να βλέπω τα αρνάκια μέσα στα κουτάκια. Ίσως είμαι κάπως σαν και τους μεγάλους κι' εγώ.

Θα πρέπει μάλλον να 'χω γεράσει.

 
Κεφάλαιο 5

Κάθε μέρα μάθαινα και κάτι σχετικά με τον πλανήτη του... για την αναχώρηση... για το ταξίδι. Αυτό γινόταν σιγά - σιγά, όπως το έφερνε η κουβέντα.. Με τον ίδιο τρόπο έμαθα - την τρίτη μέρα - για το δράμα των μπαομπάμπ.

Και τη φορά αυτή, αφορμή ήταν το αρνάκι, γιατί - ξαφνικά - ο μικρός πρίγκιπας, που έδειχνε σαν να τον είχε κυριεύσει μια τρομερή ανησυχία, με ρώτησε:

- «Να 'ναι άραγε αλήθεια - ή μήπως όχι, πως τα αρνάκια τρώνε τα χαμηλά δεντράκια;»

- «Ναι, αλήθεια είναι».

- «Α! είμαι πολύ ευχαριστημένος γι' αυτό».

Δεν καταλάβαινα γιατί ήταν τόσο σημαντικό το ότι τα αρνιά τρώνε τα μικρά δέντρα. Μα ο μικρός πρίγκιπας πρόσθεσε:

- «Επομένως τρώνε και τα μπαομπάμπ»;

Χρειάστηκε να επισημάνω στο μικρό πρίγκιπα πως τα μπαομπάμπ δεν είναι μικρά δεντράκια αλλά μεγάλα δέντρα, ψηλά σαν τις εκκλησίες και πως ακόμη κι αν έπαιρνε κοντά του ένα ολόκληρο κοπάδι από ελέφαντες, το κοπάδι εκείνο δεν θα τα κατάφερνε να φτάσει στην κορφή ενός μονάχα μπαομπάμπ.

Η ιδέα του κοπαδιού με τους ελέφαντες, έγινε αιτία να βάλει τα γέλια ο μικρός πρίγκιπας.

- «Θα χρειαζόταν να τους βάλω τον ένα πάνω στον άλλο...»

 

Αλλά παρατήρησε - αποδεικνύοντας ότι δεν του έλειπε η σοφία:

- «Πριν μεγαλώσουν όμως, τα μπαομπάμπ είναι κι αυτά μικρά και χαμηλά».

- «Πολύ σωστά! Αλλά γιατί θέλεις να τρώνε τα αρνιά σου τα μικρά μπαομπάμπ;»

Μου απάντησε: «Καλά, καλά...! Θα δούμε!», σαν να υπήρχε κάτι προφανές σ' αυτό. Και μου χρειάστηκε να επιστρατεύσω όλη μου την εξυπνάδα για να καταλάβω από μόνος μου αυτό το πρόβλημα.

Και πραγματικά, πάνω στον πλανήτη του μικρού πρίγκιπα, όπως και σε όλους τους πλανήτες, υπάρχουν και καλά φυτά και κακά φυτά . Όπως είναι φυσικό, από τους καλούς σπόρους, βγαίνουν καλά φυτά κι από τους κακούς σπόρους κακά φυτά. Όμως, οι σπόροι κοιμούνται κρυμμένοι κάτω από την επιφάνεια της γης μέχρι να μπει σε κάποιον από αυτούς η ιδέα να ξυπνήσει. Τότε τεντώνεται και δειλά-δειλά πετάει προς τον ήλιο ένα γοητευτικό  βλασταράκι. Αν τύχει να 'ναι κάποιο βλασταράκι ραπανιού ή τριανταφυλλιάς μπορεί κανείς να το αφήσει να ξεπεταχτεί όπως εκείνο θέλει. Ωστόσο, αν πρόκειται για κανένα κακό φυτό, αμέσως μόλις το αναγνωρίσεις, πρέπει να το ξεριζώσεις. Και πάνω στον πλανήτη του μικρού πρίγκιπα υπήρχαν και σπόροι τρομεροί... αυτοί ήταν οι σπόροι του μπαομπάμπ. Το έδαφος του μικρού πλανήτη ήταν γεμάτο απ' αυτούς. Ένα μπαομπάμπ, λοιπόν, αν αργήσεις να το ξεριζώσεις, ποτέ δεν θα καταφέρεις να το ξεφορτωθείς. Σκεπάζει ολόκληρο τον πλανήτη. Τον τρυπάει με τις ρίζες του. Κι αν ο πλανήτης είναι πολύ μικρός και τα μπαομπάμπ πάρα πολλά, μπορεί να τιναχτεί σε χίλια κομμάτια.

- «Αυτό είναι ζήτημα πειθαρχίας...», μου έλεγε αργότερα ο μικρός πρίγκιπας. «Όταν τελειώνει κανείς το πρωί τη δική του καθαριότητα, πρέπει να αρχίσει να κάνει - με πολλή φροντίδα - και την καθαριότητα του πλανήτη. Είναι ανάγκη να ξεριζώνει τα μπαομπάμπ το ένα μετά το άλλο, αμέσως μόλις τα διακρίνει ανάμεσα στα βλαστάρια από τις τριανταφυλλιές - καθώς μοιάζουν πολύ μ' αυτές όταν είναι μικρά. Είναι μια δουλειά πολύ βαρετή, μα πολύ εύκολη».

Και κάποια μέρα με συμβούλευσε να προσπαθήσω να φτιάξω μιαν όμορφη ζωγραφιά, έτσι ώστε να μπορέσουν να καταλάβουν καλύτερα τα παιδιά της πατρίδας μου. «Αν μια μέρα τύχει να ταξιδέψουν...», μου έλεγε, «...ίσως τους φανεί πολύ χρήσιμη. Μερικές φορές δεν βλάπτει ν' αναβάλλεις μια δουλειά για αργότερα. Όταν όμως πρόκειται για μπαομπάμπ, αυτό είναι πάντα καταστροφή. Ξέρω έναν πλανήτη, όπου ζούσε ένας τεμπέλης. Είχε βαρεθεί να βγάλει τρία μικρά δεντράκια...»

Κι' ακολουθώντας τις οδηγίες του μικρού πρίγκιπα, ζωγράφισα εκείνο 'κει τον πλανήτη. Καθόλου δε μ' αρέσει να παίρνω ύφος ηθικολόγου. Όμως, ο κίνδυνος από τα μπαομπάμπ είναι τόσο λίγο γνωστός και οι κίνδυνοι που διατρέχει εκείνος που θα λαθέψει μόνος πάνω σ' έναν αστεροειδή τόσο μεγάλοι που - για μια φορά μόνο - θα κάνω μια εξαίρεση, παραμερίζοντας την επιφύλαξη μου. Λέω: «Παιδιά! Προσέξτε τα μπαομπάμπ!» Αυτό το κάνω για να προειδοποιήσω τους φίλους μου για έναν κίνδυνο που τους απειλεί εδώ και πολύ καιρό, όπως κι εμένα τον ίδιο, που τόσο σκληρά δούλεψα για ετούτη τη ζωγραφιά. Το μάθημα αυτό, αξίζει και με το παραπάνω τον κόπο. Θ' αναρωτηθείτε ίσως: Γιατί σε τούτο το βιβλίο δεν υπάρχουν κι άλλες ζωγραφιές το ίδιο υπέροχες σαν κι εκείνη με τα μπαομπάμπ; Η απάντηση είναι πολύ απλή: Δοκίμασα, μα δεν τα κατάφερα. Όταν ζωγράφιζα τα μπαομπάμπ, ένιωσα να με κυριεύει μια αίσθηση... ότι έπρεπε να βιαστώ όσο γινόταν περισσότερο.
 

Κεφάλαιο 6

Αχ!... Μικρέ μου πρίγκιπα!... αρχίζω να καταλαβαίνω τώρα, σιγά - σιγά, τη μελαγχολική ζωούλα σου. Για πολύν καιρό δεν είχες άλλη διασκέδαση από το να χαίρεσαι τα υπέροχα χρώματα που σκόρπιζε ο ήλιος, βασιλεύοντας. Έμαθα τούτη την καινούργια λεπτομέρεια το πρωί της τέταρτης μέρας όταν μου είπες:

- «Πολύ μου αρέσουν τα ηλιοβασιλέματα. Πάμε να δούμε ένα ηλιοβασίλεμα...»

- «Μα πρέπει να περιμένουμε...»

- «Να περιμένουμε τι;»

- «Να περιμένουμε μέχρι να πέσει ο ήλιος».

Στην αρχή φάνηκες να ξαφνιάζεσαι κι' ύστερα γέλασες με τον ίδιο σου τον εαυτό. Και μου είπες:

- «Πάντα νομίζω πως είμαι στο σπίτι μου!»

Πραγματικά, όταν είναι μεσημέρι στην Αμερική, όλος ο κόσμος ξέρει πως στη Γαλλία ο ήλιος βασιλεύει. Δεν θα χρειαζόταν παρά να μπορεί κανείς να πάει στη Γαλλία σ' ένα λεπτό, για να χαρεί το ηλιοβασίλεμα. Δυστυχώς όμως, η Γαλλία είναι πάρα πολύ μακριά. Πάνω στο μικρό σου πλανήτη όμως, θα ήταν αρκετό να τραβήξεις την καρέκλα σου μερικά βήματα πιο πέρα. Και τότε θα 'βλεπες το δειλινό κάθε φορά που θα το 'θελες...

- «Μια μέρα είδα τον ήλιο να βασιλεύει σαράντα-τρείς φορές!»

Και λίγο μετά, πρόσθεσε:

- «Ξέρεις... όταν είναι κανείς πολύ λυπημένος, του αρέσουν τα ηλιοβασιλέματα...»

- «Τη μέρα που τα είδες σαράντα-τρείς φορές ήσουν λοιπόν τόσο πολύ λυπημένος;»

Μα ο μικρός πρίγκιπας δεν απάντησε...

 
Κεφάλαιο 7

Την πέμπτη μέρα - πάντα χάρη στο αρνάκι - μου αποκαλύφθηκε το μυστικό της ζωής του μικρού πρίγκιπα. Με ρώτησε κάπως απότομα και χωρίς καμιά εισαγωγή, σαν να 'ταν αποτέλεσμα ενός προβλήματος που το είχε μελετήσει σιωπηλά για πολύν καιρό, χωρίς να εξωτερικεύει τις σκέψεις του.

- «Ένα αρνάκι, μιας και τρώει τα δεντράκια, τρώει και τα λουλούδια;»

- «Ένα αρνάκι τρώει ότι βρεθεί μπροστά του».

- «Ακόμη και τα λουλούδια που έχουν αγκάθια;»

- «Ναι. Ακόμη και τα λουλούδια που έχουν αγκάθια».

- «Και τότε σε τι τους χρησιμεύουν τα αγκάθια;»

Δεν το ήξερα αυτό... Εκείνη τη στιγμή ήμουν πολύ απασχολημένος, καθώς προσπαθούσα να λασκάρω ένα μαγκωμένο μπουλόνι του κινητήρα μου. Ένιωθα ανήσυχος γιατί η βλάβη έδειχνε να 'ναι πολύ σοβαρή και το νερό που λιγόστευε άρχιζε να με κάνει να φοβάμαι το χειρότερο.

- «Και σε τι χρησιμεύουν τ' αγκάθια;»

Όταν έκανε μιαν ερώτηση, ο μικρός πρίγκιπας δεν υποχωρούσε ποτέ, μέχρι να πάρει απάντηση. Είχα εκνευριστεί με το μπουλόνι μου κι' απάντησα αδιάφορα:

- «Τ' αγκάθια σε τίποτε δεν χρησιμεύουν, είναι μια καθαρή κακοτροπιά από τη μεριά των λουλουδιών!»

- «Ωωω!», έκανε έκπληκτος.

Όμως, ύστερα από ένα μικρό διάστημα σιωπής, μου αποκρίθηκε με μια δόση μνησικακίας:

- «Δε σε πιστεύω! Τα λουλούδια είναι αδύναμα, λεπτούτσικα. Δεν έχουν πονηριά. Επιβιώνουν όπως μπορούν. Πιστεύουν πως είναι τρομερά με τ' αγκάθια τους...»

Δεν έδωσα καμιά απάντηση. Εκείνη τη στιγμή σκεφτόμουνα: «...αν ετούτο το μπουλόνι συνεχίσει να μη λύνεται, θα το χτυπήσω με το σφυρί». Ο μικρός πρίγκιπας διέκοψε πάλι τις σκέψεις μου:

- «Και πιστεύεις, εσύ, πως τα λουλούδια...»

- «Μα όχι! Όχι, βέβαια! Δεν πιστεύω τίποτε!», απάντησα έτσι αδιάφορα, χωρίς να το πολύ-σκεφτώ. «Είμαι απασχολημένος τώρα εγώ, με πιο σοβαρά πράγματα!»

Με κοίταξε αποσβολωμένος...

- «Με πιο σοβαρά πράγματα!...»

Με κοίταζε, έτσι όπως ήμουν, με το σφυρί στο χέρι, τα δάχτυλα μαύρα από το γράσο, σκυμμένο πάνω από ένα αντικείμενο που σίγουρα θα  του φαινόταν κακάσχημο.

- «Μιλάς κι εσύ όπως οι μεγάλοι!»

Τα λόγια του μ' έκαναν να νιώσω ντροπή. Μα εκείνος, δίχως καθόλου να με λυπηθεί, πρόσθεσε:

- «Όλα τα μπερδεύεις, εσύ... όλα τα ανακατώνεις!»

Στ' αλήθεια ήταν πολύ θυμωμένος. Τα χρυσόξανθα μαλλιά του χόρευαν στο αεράκι: 

- «Ήξερα έναν πλανήτη όπου ζει ένας κύριος κατά-κόκκινος. Ποτέ του δεν είχε μυρίσει ένα λουλούδι. Ποτέ του δεν είχε κοιτάξει ένα αστέρι. Ποτέ του δεν είχε αγαπήσει κανένα. Ποτέ του δεν έκανε τίποτ' άλλο εκτός από λογαριασμούς. Κι' όλη τη μέρα έλεγε και ξανά 'λεγε συνέχεια σαν κι' εσένα: "Είμαι σοβαρός άνθρωπος! Είμαι ένας σοβαρός άνθρωπος!", κι αυτό τον έκανε να φουσκώνει από περηφάνια! Μα αυτός δεν είναι άνθρωπος, είναι ένα μανιτάρι!»

- «Ένα τι;»

- «Ένα μανιτάρι!»

Ο μικρός πρίγκιπας είχε γίνει τώρα κατά-κίτρινος από θυμό...

- «Εδώ και εκατομμύρια χρόνια, τα λουλούδια βγάζουν αγκάθια. Και παρ' όλα αυτά, εδώ και εκατομμύρια χρόνια, τα αρνάκια τρώνε τα λουλούδια. Δεν είναι λοιπόν, σοβαρό θέμα να προσπαθείς να καταλάβεις γιατί τα λουλούδια κουράζονται τόσο πολύ για να βγάζουν αγκάθια που ποτέ δε χρησιμεύουν σε τίποτα; Δεν είναι σημαντικό πρόβλημα ο πόλεμος ανάμεσα στα αρνάκια και τα λουλούδια; Δεν είναι πολύ πιο σοβαρό και πιο σημαντικό από τους λογαριασμούς ενός χοντρού κατά-κόκκινου κυρίου; Κι αν εγώ ήξερα ένα μοναδικό στον κόσμο λουλούδι, που δεν υπήρχε πουθενά αλλού, εκτός από τον πλανήτη μου και που ένα μικρό αρνάκι μπορεί να το καταστρέψει με μια χαψιά... έτσι... ένα πρωί... χωρίς καθόλου να σκεφτεί αυτό που κάνει... αυτό δεν είναι σημαντικό και σοβαρό θέμα;»

Το πρόσωπο του είχε τώρα κοκκινίσει από το θυμό κι' εκείνος συνέχισε:

- «Αν κάποιος αγαπάει ένα λουλούδι που είναι μοναδικό και δεν υπάρχει άλλο... πουθενά αλλού... μέσα σε εκατομμύρια και εκατομμύρια αστέρια... αυτό είναι αρκετό για να νιώθει ευτυχισμένος όταν το κοιτάζει. Όταν σκέφτεται "...το λουλούδι μου είναι κάπου εκεί...". Μα αν ένα αρνάκι φάει το λουλούδι του, θα 'ναι για 'κείνον σαν να είχαν σβήσει ξαφνικά όλα τ' αστέρια! Κι αυτό δεν είναι σημαντικό;;!!...»

Δε μπόρεσε να ψελλίσει ούτε λέξη παραπάνω... Ξέσπασε απότομα σε λυγμούς... Είχε πέσει η νύχτα τώρα πια. Εγώ είχα παρατήσει τα εργαλεία μου. Άρχισα να χλευάζω τον εαυτό μου για όσα νόμιζα σημαντικά...για το σφυρί μου, για το μπουλόνι μου, ακόμα και για τη δίψα... και για το θάνατο. Πάνω σ' ένα αστέρι... σ' έναν πλανήτη... το δικό μου πλανήτη, τη Γη... βρισκόταν ένας μικρός πρίγκιπας που χρειαζόταν παρηγοριά! Τον πήρα αγκαλιά. Τον λίκνισα απαλά στην αγκαλιά μου, νανουρίζοντάς τον. Του ψιθύρισα: «Το λουλούδι που αγαπάς, δεν κινδυνεύει πια... Ζωγράφισα ένα φίμωτρο στο αρνάκι σου... Θα ζωγραφίσω και μια πανοπλία για το λουλούδι σου... Θα...».

Δεν ήξερα τι να πω... Ένιωθα τόσο πολύ άσχημα. Δεν ήξερα πώς να τον φέρω πιο κοντά μου ή πως να μοιραστώ τον πόνο του. Είναι τόσο μυστηριώδης, αυτή η χώρα των δακρύων...

 
Κεφάλαιο 8

 

Πολύ σύντομα, άρχισα να μαθαίνω περισσότερα γι' αυτό το λουλούδι. Πάνω στον πλανήτη του μικρού πρίγκιπα, υπήρχαν πάντοτε απλά λουλουδάκια, στολισμένα μοναχά με μια σειρά από πέταλα, που δεν έπιαναν και πολύ τόπο και που δεν ενοχλούσαν κανέναν. Ένα πρωινό ξεπηδούσαν ανάμεσα στο χορτάρι κι ύστερα - το δειλινό - χάνονταν. Μα εκείνο το λουλούδι, είχε βλαστίσει μια μέρα από ένα σπόρο - φερμένο ποιος ξέρει από πού - κι' ο μικρός πρίγκιπας το είχε παρακολουθήσει από πολύ κοντά. Το περίεργο βλαστάρι καθόλου δεν έμοιαζε με τ' άλλα. Θα μπορούσε ίσως να 'ναι ένα καινούργιο είδος μπαομπάμπ.

Το νέο ξεπεταρούδι όμως, γρήγορα σταμάτησε να ψηλώνει κι' άρχισε να ετοιμάζει ένα λουλούδι. Ο μικρός πρίγκιπας που το παρακολουθούσε συνέχεια, έβλεπε να μεγαλώνει ένα τεράστιο μπουμπούκι κι' ένιωθε πως κάτι θαυμαστό θα γεννιόταν. Το λουλούδι δε σταματούσε να προετοιμάζεται για να γίνει όμορφο, προφυλαγμένο καθώς ήταν μέσα στο πράσινο κουκούλι του. Διάλεγε με πολύ προσοχή  τα χρώματά του. Ντυνόταν χωρίς βιασύνη, ταιριάζοντας ένα-ένα τα πέταλά του. Δεν ήθελε να παρουσιαστεί τσαλακωμένο όπως οι παπαρούνες. Δεν ήθελε να παρουσιαστεί παρά μονάχα μέσα στην τέλεια ακτινοβολία της ομορφιάς του. Ε, ναι! Ήταν πολύ φιλάρεσκο,...πραγματική κοκέτα! Το μυστηριώδες φόρεμα του προετοιμαζόταν μέρες και μέρες. Κι ύστερα... μια μέρα... ένα πρωί, ακριβώς την ώρα που έβγαινε ο ήλιος, έκανε την εμφάνισή του...

Και τότε το λουλούδι, που είχε δουλέψει με τόση λεπτομέρεια, είπε καθώς χασμουριόταν:

- «Αχ! μόλις ξύπνησα... Σας ζητώ συγνώμη... Είμαι ακόμη αχτένιστη...»

Τότε ο μικρός πρίγκιπας δε μπόρεσε να συγκρατήσει το θαυμασμό του:

- «Τι όμορφο που είσαι!»

- «Είμαι...δεν είμαι;» απάντησε απαλά το λουλούδι. «Κι έχω γεννηθεί και την ίδια στιγμή που γεννιέται κι ο ήλιος...»

Ο μικρός πρίγκιπας το κατάλαβε πως ήταν κάπως ξιπασμένο... όμως ήταν ταυτόχρονα και τόσο, μα τόσο, γοητευτικό!

- «Νομίζω πως είναι η ώρα για το πρόγευμα...»  είπε και πρόσθεσε αμέσως μετά: «... αν έχετε την καλοσύνη να σκεφτείτε κι' εμένα...».

Κι ο μικρός πρίγκιπας - κάπως έκπληκτος - αφού έφερε ένα ποτιστήρι με δροσερό νερό - ξεδίψασε το λουλούδι.

Κι' έτσι, το λουλούδι σύντομα άρχισε να τον ταλαιπωρεί μ' αυτήν την κάπως περίεργη ματαιοδοξία του. Μια μέρα, παραδείγματος χάριν, καθώς μιλούσε για τα τέσσερα αγκάθια του, είχε πει στο μικρό πρίγκιπα, φοβερίζοντας:

- «Αν θέλουν, ας έρθουν οι τίγρεις, με τα νύχια τους!»

- «Δεν υπάρχουν τίγρεις στον πλανήτη μου», ανταπάντησε ο μικρός πρίγκιπας «...κι έπειτα οι τίγρεις δεν τρώνε χορτάρι».

- «Εγώ δεν είμαι χορτάρι...», αποκρίθηκε χαριτωμένα το λουλούδι.

- «Συγχωρείστε με...», της είπε εκείνος ταπεινά...

- «Καθόλου δε με φοβίζουν ο τίγρεις, μα με τρομάζουν τα ρεύματα του αέρα... Δεν έχετε κανένα παραβάν;»

«Την τρομάζουν τα ρεύματα του αέρα... μεγάλη ατυχία για φυτό», σκέφτηκε ο μικρός πρίγκιπας. «Πολύ περίπλοκο είναι αυτό το λουλούδι...».

- «Και το βράδυ θα με βάζετε κάτω από μια μεγάλη γυάλα. Κάνει πολύ κρύο εδώ... σε σας. Είναι κάπως άβολα. Εκεί απ' όπου έχω έρθει...»

Αλλά το λουλούδι δε συνέχισε... Είχε έρθει με τη μορφή σπόρου. Δεν θα μπορούσε να ξέρει τίποτε από άλλους κόσμους. Ταπεινωμένο που πιάστηκε στα πράσα καθώς ετοιμαζόταν να πει ένα ψέμα, τόσο ολοφάνερο, έβηξε δυο - τρεις φορές για να αλλάξει θέμα και να κάνει το μικρό πρίγκιπα να στεναχωρηθεί για την παράληψη του:

- «Εκείνο το παραβάν που λέγαμε;...»

- «Θα πήγαινα να το φέρω, αλλά μου πιάσατε την κουβέντα!», διαμαρτυρήθηκε εκείνος.

Τότε εκείνο δυνάμωσε το "βήχα" του, για να κάνει το μικρό πρίγκιπα να νιώσει τύψεις που έγινε αιτία να κρυολογήσει.

Κι' έτσι ο μικρός πρίγκιπας, παρά την καλή θέληση της αγάπης του για το λουλούδι, άρχισε γρήγορα να κυριεύεται από αμφιβολία. Είχε πάρει στα σοβαρά, λόγια χωρίς σημασία, με συνέπεια να στεναχωριέται πολύ μ' αυτά που άκουγε.

«Δεν θα έπρεπε να το είχα ακούσει τότε...», μου εμπιστεύτηκε... «...δεν πρέπει ποτέ ν' ακούμε τα λουλούδια. Πρέπει να χαιρόμαστε να τα κοιτάζουμε και να απολαμβάνουμε την ευωδιά τους... Το δικό μου γέμιζε με αρώματα τον πλανήτη μου, μα εγώ δεν ήξερα πως να τ' απολαύσω. Αυτή η ιστορία με τα νύχια και τα αγκάθια, που τόσο με είχε ενοχλήσει, θα έπρεπε να με κάνει να νιώσω συμπόνια».

Μου εκμυστηρεύτηκε ακόμη: «Τίποτε δεν είχα καταφέρει να καταλάβω, τότε! Θα 'πρεπε να το κρίνω από τις πράξεις κι όχι από τα λόγια του. Με πλημμύριζε αρώματα και λάμψη. Ποτέ δεν θα είχα μπορέσει να το αποχωριστώ και να φύγω. Θα έπρεπε να είχα μαντέψει την τρυφερότητα, πίσω από τα άγαρμπα καμώματά του. Τα λουλούδια είναι τόσο αντιφατικά! Αλλά ήμουν πολύ νέος για να ξέρω πως να τ' αγαπώ...».

 
Κεφάλαιο 9

 

Πιστεύω πως για να φύγει ο μικρός πρίγκιπας από τον Β-612, χρησιμοποίησε ένα κοπάδι από μεταναστευτικά πουλιά που αποδημούσαν. Το πρωινό της αναχώρησής του, τακτοποίησε καλά τα πάντα στον πλανήτη του. Καθάρισε προσεκτικά τα ενεργά του ηφαίστεια. Είχε δύο ενεργά ηφαίστεια. Κι' αυτό ήταν πολύ βολικό για να ζεσταίνει σ' αυτά το πρωινό του, κάθε μέρα . Είχε κι' ένα σβησμένο ηφαίστειο. Μα, όπως έλεγε: «Ποτέ δεν ξέρει κανείς!» Καθάρισε, λοιπόν, το ίδιο προσεχτικά και το σβησμένο του ηφαίστειο. Όταν είναι καλά καθαρισμένα, τα ηφαίστεια καίνε ήσυχα-ήσυχα και φυσιολογικά, χωρίς εκρήξεις. Οι ηφαιστειακές εκρήξεις είναι σαν τις φωτιές που ξεσπούν στα τοιχώματα που έχουν οι καμινάδες. Ολοφάνερα, εμείς στη γη είμαστε πάρα πολύ μικροί για να μπορούμε να καθαρίζουμε από την καπνιά τα ηφαίστεια μας. Γι' αυτό μας βάζουν σε τόσους μπελάδες.

Ο μικρός πρίγκιπας, ξερίζωσε επίσης - με κάποια μελαγχολία - τα τελευταία βλαστάρια από μπαομπάμπ.  Πίστευε ότι ποτέ πια δεν θα χρειαζόταν να ξαναγυρίσει πίσω. Μα όλες αυτές οι γνώριμες, καθημερινές δουλειές, εκείνο το πρωινό του φάνηκαν πολύ ευχάριστες. Και καθώς πότιζε - για τελευταία φορά - το λουλούδι του κι' ετοιμαζόταν να το σκεπάσει με τη γυάλα του, συνειδητοποίησε ότι ήθελε να κλάψει...

- «Αντίο...» είπε στο λουλούδι.

Μα εκείνο δεν του απάντησε...

- «Αντίο...», επανέλαβε ακόμα μια φορά.

Το λουλούδι έβηξε. Δεν έφταιγε όμως το κρυολόγημα για το βήχα του.

- «Ήμουν ανόητη», του είπε τελικά. «Σου ζητώ να με συγχωρέσεις. Προσπάθησε να είσαι ευτυχισμένος...»

Παραξενεύτηκε που δεν τον αποπήρε για τίποτα. Στεκόταν εκεί, μπερδεμένος, κρατώντας τη γυάλα στον αέρα. Δεν καταλάβαινε καθόλου αυτή την ήρεμη γλυκύτητα.

- «Μα ναι... και βέβαια σ' αγαπώ...», συνέχισε το λουλούδι. «Δεν κατάλαβες τίποτα και το φταίξιμο είναι δικό μου. Αυτό όμως δεν έχει καμιά σημασία τώρα. Ωστόσο, φάνηκες κι εσύ το ίδιο κουτός μ' εμένα. Προσπάθησε να γίνεις ευτυχισμένος... Παράτα πια αυτή τη γυάλα... Δεν τη θέλω πια...»

- «Όμως ο αέρας...», ψέλλισε εκείνος...

- «Δεν είμαι πια και τόσο κρυωμένη... Το φρέσκο αεράκι της νύχτας θα μου κάνει καλό... Ένα λουλούδι είμαι...».

- «Μα τα ζώα...»

- «Θα πρέπει να θρέψω δυό - τρεις κάμπιες από τα φύλλα μου, αν θέλω να γνωρίσω πεταλούδες... Μου φαίνεται ότι αυτό θα ήταν τόσο όμορφο... Διαφορετικά, ποιος θα έρθει να με επισκεφτεί;  Εσύ... θα είσαι πολύ μακριά... Όσο για τα μεγάλα ζώα, δε φοβάμαι τίποτα. Έχω τα νύχια μου, εγώ...»

Και μου έδειξε με αφέλεια τα αγκάθια της. Και προσέθεσε:

- «Μην κοντοστέκεσαι έτσι... είναι ενοχλητικό... Έχεις αποφασίσει να φύγεις... Πήγαινε...», είπε.
Ο λόγος ήταν ότι δεν ήθελε να τη δει να κλαίει.

Ήταν ένα λουλούδι, τόσο περήφανο...

Κεφάλαιο 10

Ο μικρός πρίγκιπας βρέθηκε στην περιοχή των αστεροειδών 325, 326, 327, 328, 329 και 330. Άρχισε λοιπόν να τους επισκέπτεται με τη σειρά, για να βρει κάποια ασχολία αλλά και για να μορφωθεί.

Ο πρώτος κατοικούνταν από ένα βασιλιά. Ο βασιλιάς - ντυμένος με γούνινο μανδύα, στολισμένο με πορφύρα - καθόταν σε έναν απλό, αλλά μεγαλόπρεπο θρόνο.

- «Να! Ιδού ένας υπήκοος μου!», φώναξε ο βασιλιάς, μόλις εμφανίστηκε ο μικρός πρίγκιπας.

Κι' ο μικρός πρίγκιπας βέβαια αναρωτήθηκε:

- «Μα πως μπορεί να με αναγνωρίζει;...αφού δε με έχει ξαναδεί ποτέ!»

Δε γνώριζε ασφαλώς, ότι για τους βασιλείς, ολόκληρος ο κόσμος είναι εξαιρετικά απλοποιημένος. Όλοι οι άνθρωποι είναι υπήκοοι τους.

- «Πλησίασε για να σε δούμε καλύτερα» του είπε ο βασιλιάς - που ήταν πολύ περήφανος που ήταν ο βασιλιάς κάποιου.

Ο μικρός πρίγκιπας έψαξε με τα μάτια του κάπου να καθίσει, μα ολόκληρος ο πλανήτης ήταν πιασμένος από τη μεγαλόπρεπη, γούνινη, βασιλική κάπα. Έτσι λοιπόν, έμεινε όρθιος και καθώς ήταν κουρασμένος, χασμουρήθηκε.

- «Είναι αντίθετο με το πρωτόκολλο να χασμουριέται κανείς μπροστά σ' ένα βασιλιά, του είπε ο μονάρχης. Σου το απαγορεύουμε!»

- «Δε μπορώ να συγκρατηθώ...», απάντησε ο μικρός πρίγκιπας - πολύ ταραγμένος. «Έχω κάνει ένα μακρύ ταξίδι και δεν έχω κοιμηθεί καθόλου...».

- «Τότε λοιπόν...», του είπε ο βασιλιάς, «...σε διατάζουμε να χασμουρηθείς. Δεν έχουμε δει κανένα να χασμουριέται, εδώ και πολλά χρόνια. Τα χασμουρητά είναι για μας αξιοπερίεργα. Εμπρός λοιπόν! Να χασμουρηθείς ξανά! Είναι διαταγή!».

- «Αυτό με φοβίζει...δε μπορώ να χασμουρηθώ άλλο...» μουρμούρισε ο μικρός πρίγκιπας κοκκινίζοντας σαν παντζάρι.

- «Χμμ! Χμμ!», έκανε ο βασιλιάς. «Τότε κι εγώ... ε... εμείς σε διατάζουμε πότε να χασμουριέσαι και πότε να... να...»

Τραύλιζε κάπως και φαινόταν εκνευρισμένος.

Γιατί ο βασιλιάς, επέμενε ουσιαστικά, στο ότι η εξουσία του έπρεπε να γίνεται σεβαστή. Δεν ανεχόταν την ανυπακοή. Ήταν ένας απόλυτος μονάρχης. Καθώς όμως ήταν και πολύ καλόψυχος, έδινε διαταγές που ήταν λογικές.

«Αν διέταζα...», συνήθιζε να λέει, «...αν διέταζα ένα στρατηγό να μεταμορφωθεί σε θαλασσοπούλι κι' ο στρατηγός δεν εκτελούσε τη διαταγή, το φταίξιμο δε θα ήταν του στρατηγού. Το φταίξιμο θα ήταν δικό μου».

- «Μπορώ να καθίσω;», ρώτησε δειλά-δειλά ο μικρός πρίγκιπας...

- «Σε διατάζουμε να καθίσεις», του απάντησε ο βασιλιάς, μαζεύοντας με μια μεγαλόπρεπη κίνηση μιαν άκρη από τη γούνινη κάπα του.

Μα ο μικρός πρίγκιπας αναρωτιόταν... Ο πλανήτης ήταν μικροσκοπικός. Πάνω σε τι, λοιπόν, μπορούσε να βασιλεύει;

- «Μεγαλειότατε...», του είπε, «σας ζητώ συγνώμη που σας ρωτώ...»

- «Σε διατάζουμε να μας ρωτήσεις!», έσπευσε να πει ο βασιλιάς.

- «Μεγαλειότατε, πάνω σε τι βασιλεύετε;»

- «Πάνω σε όλα...» απάντησε ο βασιλιάς με μεγάλη απλότητα.

- Πάνω σε όλα;

Με μια διακριτική χειρονομία, ο βασιλιάς έδειξε τον πλανήτη του, τους άλλους πλανήτες και τ' αστέρια.

- «Πάνω σε όλα αυτά;» είπε ο μικρός πρίγκιπας.

- «Πάνω σε όλα αυτά», απάντησε ο βασιλιάς.

Γιατί δεν ήταν μόνο ένας απόλυτος μονάρχης, αλλά και ένας μονάρχης, παγκόσμιος.

- «Και τα άστρα, σας υπακούνε;»

- «Και βέβαια», του αποκρίθηκε ο βασιλιάς. «Υπακούν αμέσως. Δεν ανέχομαι την απειθαρχία».

Μια τέτοια εξουσία θάμπωσε το μικρό πρίγκιπα, αφήνοντας τον κατάπληκτο. Αν την είχε ο ίδιος, θα μπορούσε να παρακολουθήσει όχι μόνο σαράντα-τέσσερα, αλλά εβδομήντα-δύο, ίσως και εκατό ή ακόμα και διακόσια ηλιοβασιλέματα μέσα στην ίδια μέρα, χωρίς ποτέ να μετακινήσει πιο πέρα την καρέκλα του. Και όπως ένιωθε λίγο θλιμμένος, καθώς ξανάφερε στη θύμησή του το δικό του εγκαταλελειμμένο μικρό πλανήτη, τόλμησε να ζητήσει μια χάρη από το βασιλιά:

- «Θα ήθελα να δω ένα ηλιοβασίλεμα... Κάντε μου τη χάρη... Διατάξτε τον ήλιο να βασιλέψει...»

-«Αν έδινα διαταγή σ' ένα στρατηγό να πετάξει από λουλούδι σε λουλούδι όπως μια πεταλούδα ή να γράψει μια τραγωδία ή να μεταμορφωθεί σε θαλασσοπούλι κι αν ο στρατηγός δεν εκτελούσε τη διαταγή που πήρε, ποιος θα 'ταν ο φταίχτης - εκείνος ή εγώ;»

- «Εσείς θα ήσασταν», είπε αταλάντευτα ο μικρός πρίγκιπας.

- «Ακριβώς. Πρέπει να απαιτούμε από κάποιον, μονάχα αυτά που μπορεί να δώσει», συνέχισε ο βασιλιάς. «Πάνω απ' όλα, η εξουσία στηρίζεται στη λογική. Αν διατάξεις το λαό σου να πάει να πέσει στη θάλασσα, θα επαναστατήσει. Έχω το δικαίωμα να απαιτώ υπακοή, γιατί οι διαταγές μου είναι λογικές».

- «Λοιπόν, τι θα γίνει με το ηλιοβασίλεμα μου;» υπενθύμισε ο μικρός πρίγκιπας, που ποτέ δεν ξεχνούσε μιαν ερώτηση που είχε κάνει.

- «Το ηλιοβασίλεμα σου, θα το έχεις. Θα το απαιτήσω. Μα, στα πλαίσια της επιστημονικής διακυβέρνησης μου, θα περιμένω μέχρι να έρθουν ευνοϊκές συνθήκες».

- «Και πότε θα γίνει αυτό;», ζήτησε να μάθει ο μικρός πρίγκιπας...

- «Χμ! Χμ!», μουρμούρισε ο βασιλιάς, αφού συμβουλεύτηκε πρώτα ένα χοντρό ημερολόγιο, «χμ! χμ! αυτό θα γίνει κατά... περίπου... κατά... θα γίνει απόψε, κατά τις επτά και σαράντα! Και τότε θα δεις πόσο καλά με υπακούν».

Ο μικρός πρίγκιπας χασμουρήθηκε. Μετάνοιωσε καθώς θυμόταν τα ηλιοβασιλέματα που είχε χάσει. Άλλωστε, είχε αρχίσει κιόλας να βαριέται κάπως:

- «Δεν έχω πια να κάνω τίποτε εδώ», είπε στο βασιλιά. «Θα πρέπει να ξανά-ξεκινήσω για το ταξίδι μου!».

- «Μη φεύγεις», απάντησε ο βασιλιάς που ήταν τόσο περήφανος που είχε έναν υπήκοο. «Μη φεύγεις, θα σε κάνω υπουργό!».

- «Υπουργό, σε τι;»

- «Υπουργό... υπουργό της Δικαιοσύνης!».

- «Μα δεν βρίσκεται κανείς εδώ για να δικαστεί!»

- «Ποτέ δεν ξέρει κανείς...», του είπε ο βασιλιάς. «Δεν έχω κάνει ακόμη το γύρο του βασιλείου μου. Είμαι πολύ γέρος, δεν υπάρχει χώρος για μια άμαξα και το περπάτημα πολύ με κουράζει».

- «Ω! Όμως εγώ έχω δει κιόλας...», είπε ο μικρός πρίγκιπας που έσκυψε για να ρίξει μια τελευταία ματιά στην άλλη μεριά του πλανήτη. «Δεν υπάρχει κανείς, ούτε εκεί κάτω...».

- «Τότε, λοιπόν, θα δικάζεις τον ίδιο σου τον εαυτό», του απάντησε ο βασιλιάς. «Είναι το πλέον δύσκολο. Είναι πολύ πιο δύσκολο να κρίνεις ο ίδιος τον εαυτό σου, απ' όσο να κρίνεις τους άλλους. Αν τα καταφέρεις να κρίνεις σωστά τον εαυτό σου, αυτό θα σημαίνει πως είσαι πραγματικά σοφός».

- «Εγώ...», είπε ο μικρός πρίγκιπας, «...μπορώ να κρίνω τον εαυτό μου όπου και να 'μαι. Δεν χρειάζεται να κατοικώ εδώ».

- «Χμ! Χμ!» μουρμούρισε ο βασιλιάς. «Πιστεύω ακράδαντα πως σε κάποια μεριά του πλανήτη μου υπάρχει ένας γερο-ποντικός. Τον ακούω τη νύχτα. Θα μπορείς, λοιπόν, να δικάζεις αυτόν το γερο-ποντικό. Πότε-πότε, θα τον καταδικάζεις σε θάνατο. Έτσι, η ζωή του θα εξαρτάται από την κρίση σου. Αλλά και κάθε φορά θα του δίνεις χάρη, για οικονομία. Μιας και δεν υπάρχει, παρά μονάχα ένας».

- «Εμένα πάλι... καθόλου δε μ' αρέσει να καταδικάζω σε θάνατο...», απάντησε ο μικρός πρίγκιπας, «...και γι' αυτό πιστεύω ακράδαντα ότι θα πρέπει να φύγω».

- «Όχι», είπε ο βασιλιάς.

Όμως ο μικρός πρίγκιπας, έχοντας τελειώσει τις προετοιμασίες του και μη θέλοντας να στεναχωρήσει το γερο-μονάρχη, είπε:

- «Αν η Μεγαλειότητα σας επιθυμεί να την υπακούν έγκαιρα, θα μπορούσε να μου δώσει μια διαταγή λογική. Για παράδειγμα, θα μπορούσε να με διατάξει να φύγω μετά από ένα λεπτό. Μου φαίνεται πως οι συνθήκες είναι ευνοϊκές...»

Καθώς ο βασιλιάς δεν αποκρίθηκε τίποτε, ο μικρός πρίγκιπας - διστάζοντας λίγο στην αρχή και   βγάζοντας πρώτα έναν αναστεναγμό - ξεκίνησε για να φύγει...

- «Θα σε κάνω πρεσβευτή μου», βιάστηκε τότε να του φωνάξει ο βασιλιάς. Τον είχε, σίγουρα, το μεγαλόπρεπο αέρα της εξουσίας.

«Οι μεγάλοι είναι πολύ περίεργοι», έλεγε στον εαυτό του ο μικρός πρίγκιπας καθώς συνέχιζε το ταξίδι του.
 
Κεφάλαιο 11

Ο δεύτερος πλανήτης κατοικούνταν από ένα ματαιόδοξο:

- «Ωω! Ω! Να ένας θαυμαστής που ήρθε να με επισκεφτεί!», φώναξε από μακριά ο ματαιόδοξος, μόλις είδε το μικρό πρίγκιπα.

Διότι, φυσικά, οι ματαιόδοξοι θεωρούν πάντα τους άλλους ανθρώπους θαυμαστές τους...

- «Καλημέρα», είπε ο μικρός πρίγκιπας. «Πολύ παράξενο το καπέλο που φοράτε...».

- «Το έχω για να χαιρετώ...», του απάντησε ο ματαιόδοξος. «Είναι για να χαιρετώ, όταν με χειροκροτούν. Δυστυχώς όμως, κανείς δεν περνά ποτέ από 'δώ...».

- «Αα;...ναι;», είπε ο μικρός πρίγκιπας - που δεν καταλάβαινε τι σημαίνουν αυτά.

- «Χτύπα τις παλάμες σου...τη μια με την άλλη...», του εξήγησε ο ματαιόδοξος...

Ο μικρός πρίγκιπας χτύπησε τις παλάμες του - τη μια με την άλλη... Ο ματαιόδοξος αντί-χαιρέτισε με μετριοφροσύνη, ανασηκώνοντας το καπέλο του.

- «Αυτό, είναι πολύ πιο διασκεδαστικό από την επίσκεψη στο βασιλιά, σκέφτηκε ο μικρός πρίγκιπας κι' άρχισε ξανά να χτυπά παλαμάκια. Ο ματαιόδοξος ξανάρχισε να χαιρετά, ανασηκώνοντας πάντα το καπέλο του...

Μετά από πέντε λεπτά γυμναστικής, ο μικρός πρίγκιπας άρχισε να κουράζεται από τη μονοτονία αυτού του παιχνιδιού:

- «Και για να βγει τελείως το καπέλο...», ρώτησε ο πρίγκιπας, «...τι πρέπει να κάνω;»

Ο ματαιόδοξος όμως δεν τον άκουσε...Οι ματαιόδοξοι δε μπορούν να ακούσουν τίποτε, εκτός από τις επευφημίες.

- «Στ' αλήθεια με θαυμάζεις πολύ;» ρώτησε το μικρό πρίγκιπα...

- «Τι σημαίνει "θαυμάζω";»

- «Το να με θαυμάζεις σημαίνει να αναγνωρίζεις πως είμαι ο πιο όμορφος, ο πιο καλοντυμένος, ο πιο πλούσιος κι' ο πιο ευφυής άνθρωπος σ' αυτόν τον πλανήτη».

- «Μα είσαι ο μόνος άνθρωπος πάνω στον πλανήτη σου!».

- «Κάνε μου αυτή τη χάρη...Να με θαυμάζεις έτσι κι' αλλιώς!».

- «Σε θαυμάζω...» είπε ο μικρός πρίγκιπας, ανασηκώνοντας τους ώμους, «... αλλά γιατί θα σ' ενδιέφερε αυτό;».

Και μ' αυτά τα λόγια, ο μικρός πρίγκιπας ξεκίνησε γι' αλλού.

Οι μεγάλοι είναι σίγουρα πολύ παράξενοι, έλεγε στον εαυτό του καθώς ταξίδευε.

Κεφάλαιο 12

Στον επόμενο πλανήτη, κατοικούσε ένας μπεκρής. Αυτή η επίσκεψη ήταν πολύ σύντομη, βύθισε όμως το μικρό πρίγκιπα σε μεγάλη μελαγχολία:

- «Τι κάνεις εκεί;» ρώτησε το μπεκρή, που καθόταν σιωπηλός μπροστά σε μια σειρά άδεια και μια σειρά γεμάτα μπουκάλια.

- «Πίνω», απάντησε ο μπεκρής, με πένθιμο ύφος.

- «Και γιατί πίνεις;» τον ρώτησε ο μικρός πρίγκιπας.

- «Για να ξεχάσω», αποκρίθηκε ο μπεκρής.

- «Για να ξεχάσεις τι πράγμα;» ρώτησε ο μικρός πρίγκιπας, που είχε αρχίσει ήδη να τον λυπάται.

- «Για να ξεχάσω πως νοιώθω ντροπή», απάντησε ο μπεκρής, σκύβοντας το κεφάλι.

- «Μα για ποιο λόγο νοιώθεις ντροπή;» του είπε ο μικρός πρίγκιπας, που ήθελε να τον βοηθήσει.

- «Ντρέπομαι που πίνω!» συμπλήρωσε ο μπεκρής και κλείστηκε ολοκληρωτικά στη σιωπή του...

Ο μικρός πρίγκιπας έφυγε από 'κει, πραγματικά σαστισμένος.

Οι μεγάλοι είναι σίγουρα ΠΑΡΑ πολύ παράξενοι, έλεγε στον εαυτό του καθώς ταξίδευε.

Κεφάλαιο 13

Ο τέταρτος πλανήτης ήταν ο πλανήτης ενός επιχειρηματία. Αυτός ο άνθρωπος ήταν τόσο απασχολημένος, που δε σήκωσε ούτε καν το κεφάλι του, κατά την άφιξη του μικρού του επισκέπτη.

- «Καλημέρα» του είπε εκείνος. «Το τσιγάρο σας έχει σβήσει».

- «Τρία και δύο κάνουν πέντε. Πέντε και επτά, δώδεκα. Δώδεκα και τρία δεκαπέντε. Καλημέρα. Δεκαπέντε και επτά, είκοσι-δύο. Είκοσι-δύο και έξι, είκοσι-οκτώ. Δεν έχω καιρό να το ξαν'ανάψω. Είκοσι-έξι και πέντε, τριάντα-ένα. Ουφ! Μας κάνει λοιπόν πεντακόσια ένα εκατομμύρια, εξακόσιες είκοσι δύο χιλιάδες, επτακόσια τριάντα ένα. 

- «Πεντακόσια εκατομμύρια από τι;»

- «Εεε; Ακόμα εδώ είσαι; Πεντακόσια ένα εκατομμύρια από...εε...δεν ξέρω πια...Έχω πάρα πολλή δουλειά! Είμαι σοβαρός άνθρωπος εγώ, δε μου αρέσουν οι σαχλαμάρες! Δύο και πέντε, επτά...»

- «Πεντακόσια εκατομμύρια από τι;», επανέλαβε ο μικρός πρίγκιπας, που ποτέ στη ζωή του δεν είχε εγκαταλείψει μιαν ερώτηση που είχε κάνει, χωρίς να πάρει απάντηση.

Ο επιχειρηματίας σήκωσε το κεφάλι του:

- «Εδώ και πενήντα-τέσσερα χρόνια που ζω σ' αυτόν εδώ τον πλανήτη, δε μ' έχουν ενοχλήσει παρά μόνο τρεις φορές. Την πρώτη φορά, ήταν πριν είκοσι-δύο χρόνια, από ένα σκαθάρι που ήρθε ένας Θεός ξέρει από που... Έκανε τόσο φοβερό θόρυβο, που έκανα τέσσερα λάθη σε μια πρόσθεση. Η δεύτερη φορά ήταν πριν έντεκα χρόνια, από μια κρίση ρευματισμών. Είμαι σοβαρός άνθρωπος, εγώ. Η τρίτη φορά,... τώρα δα! Έλεγα λοιπόν, πεντακόσια ένα εκατομμύρια...».

- «Εκατομμύρια από τι;»

Ο επιχειρηματίας κατάλαβε ότι δεν είχε ίχνος ελπίδας να βρει ησυχία:

- «Εκατομμύρια από αυτά τα μικρά πραγματάκια που βλέπουμε μερικές φορές στον ουρανό».

- «Από μύγες;»

- «Όχι βέβαια... από αυτά τα μικρά πράγματα που λάμπουν».

- «Από μέλισσες;»

- «Μα όχι. Από μικρά πραγματάκια που λαμπυρίζουν και κάνουν τους αργόσχολους να ονειροπολούν. Αλλά εγώ, είμαι σοβαρός άνθρωπος! Δεν έχω το χρόνο να ονειροπολώ».

- «Ααα! Από αστέρια;»

- «Αυτό ακριβώς. Από αστέρια».

- «Και τι τα κάνεις αυτά τα πεντακόσια εκατομμύρια άστρα;»

- «Πεντακόσια ένα εκατομμύρια, εξακόσιες είκοσι δύο χιλιάδες επτακόσια τριάντα ένα. Είμαι σοβαρός άνθρωπος, εγώ, είμαι ακριβής στους λογαριασμούς μου».

- «Και τι τα κάνεις αυτά τα αστέρια;»

- «Τι τα κάνω εγώ;»

- «Ναι».

- «Τίποτα. Ιδιοκτησία μου είναι».

- «Είναι ιδιοκτησία σου τ' αστέρια;»

- «Ναι».

- «Μα συνάντησα ήδη ένα βασιλιά που...»

- «Οι βασιλείς δεν είναι "ιδιοκτήτες". "Βασιλεύουν" στο βασίλειο τους. Είναι πολύ διαφορετικό πράγμα αυτό».

- «Και σε τι σου χρησιμεύει, το να έχεις στην κατοχή σου τ' άστρα;»

- «Μου χρησιμεύει στο να είμαι πλούσιος».

- «Και σε τι σου χρησιμεύει το να είσαι πλούσιος;»

- «Στο ν' αγοράζω κι' άλλα αστέρια, αν κάποιος τ' ανακαλύψει».

Ετούτος 'δώ - είπε στον εαυτό του ο μικρός πρίγκιπας - έτσι όπως τα λέει, μου θυμίζει τη λογική του μπεκρή μου.

Ωστόσο συνέχισε να του κάνει ερωτήσεις:

- «Πως είναι δυνατόν να έχει κανείς στην κατοχή του τ' αστέρια;»

- «Σε ΠΟΙΟΝ δηλαδή θα μπορούσαν ν' ανήκουν;», ανταπάντησε στρυφνά ο επιχειρηματίας.

- «Δεν ξέρω... Σε κανέναν...».

- «Ε τότε λοιπόν είναι δικά μου, γιατί εγώ το σκέφτηκα πρώτος».

- «Είναι αρκετό αυτό;»

- «Ασφαλώς. Όταν βρίσκεις ένα διαμάντι που δεν ανήκει σε κανέναν, είναι δικό σου. Όταν βρίσκεις ένα νησί που δεν ανήκει σε κανέναν, είναι δικό σου. Όταν έχεις μια ιδέα που είναι πρωτότυπη, την κατοχυρώνεις με μια πατέντα: είναι δική σου. Κι' εγώ έχω στην κατοχή μου τ' άστρα, μιας που ποτέ, κανείς πριν από μένα, δε σκέφτηκε να τ' αποκτήσει».

- «Αυτό να λέγεται...» είπε ο μικρός πρίγκιπας. «Και τώρα τι τα κάνεις;»

- «Τα διαχειρίζομαι. Τα μετρώ και τα ξαναμετρώ», είπε ο επιχειρηματίας. «Είναι δύσκολο. Αλλά ΕΓΩ, είμαι ένας άνθρωπος σοβαρός!».

Ο μικρός πρίγκιπας δεν είχε ικανοποιήσει ακόμα την περιέργεια του.

- «Εγώ, αν είχα ένα φουλάρι, θα μπορούσα να το τυλίξω στο λαιμό μου και να το πάρω μαζί μου. Αν είχα ένα λουλούδι, θα μπορούσα να το κόψω και να το πάρω μαζί μου. Εσύ όμως δε μπορείς να κόψεις τ' αστέρια!».

- «Όχι, μπορώ όμως να τα καταθέσω στην τράπεζα».

- «Τι θα πει αυτό;»

- «Αυτό θα πει ότι γράφω σ' ένα μικρό χαρτί τον αριθμό των αστεριών μου. Και μετά κλειδώνω το χαρτάκι αυτό, σ' ένα συρτάρι».

- «Κι' αυτό είναι όλο;»

- «Αυτό είναι αρκετό!»

Αυτό είναι διασκεδαστικό, σκέφτηκε ο μικρός πρίγκιπας. Και κάπως ποιητικό, συνάμα. Αλλά δεν είναι και τόσο σοβαρό.

Ο μικρός πρίγκιπας είχε πολύ διαφορετικές απόψεις από τους μεγάλους, για τα σοβαρά πράγματα...

- «Εγώ,...» συνέχισε, «...έχω ένα λουλούδι που το ποτίζω κάθε μέρα. Έχω τρία ηφαίστεια που τα καθαρίζω κάθε βδομάδα. Μιας και καθαρίζω κι' εκείνο που είναι ανενεργό. Δεν ξέρει ποτέ, κανείς τι μπορεί να συμβεί...Είναι λοιπόν χρήσιμο για τα ηφαίστεια μου και είναι χρήσιμο και για το λουλούδι μου, που είναι δικά μου. Εσύ όμως, δεν είσαι χρήσιμος στ' αστέρια...».

Ο επιχειρηματίας άνοιξε το στόμα του, αλλά δε βρήκε ούτε λέξη για να ψελλίσει... κι' ο μικρός πρίγκιπας κίνησε ξανά γι' αλλού.

Οι μεγάλοι είναι, σίγουρα, εντελώς ασυνήθιστοι, έλεγε στον εαυτό του καθώς ταξίδευε.

Κεφάλαιο 14

Ο πέμπτος πλανήτης ήταν πολύ περίεργος. Ήταν καταρχήν ο πιο μικρός απ' όλους. Είχε τόσο λίγο χώρο, που έφτανε ίσα-ίσα για να φιλοξενεί ένα φανοστάτη - σαν κι' αυτούς που φωτίζουν τους δρόμους και τις πλατείες - κι' ένα φανοκόρο, που άναβε κι' έσβηνε το φανάρι.  Ο μικρός πρίγκιπας δε μπορούσε  να καταλάβει σε τι θα μπορούσε να χρησιμεύει, κάπου πάνω στο στερέωμα, πάνω σ' έναν πλανήτη χωρίς κανένα σπίτι και χωρίς κατοίκους, ένας φανοστάτης κι' ένας φανοκόρος. 

 

Κι' έτσι σκέφτηκε πως μπορεί - κάλλιστα - αυτός ο άνθρωπος να ήταν παράλογος. Ωστόσο δε φαινόταν τόσο παράλογος όσο ήταν ο βασιλιάς ή ο ματαιόδοξος ή όσο ήταν ο επιχειρηματίας ή ο μπεκρής. Τουλάχιστον, η δουλειά του είχε κάποιο νόημα. Όταν άναβε το φανάρι του, θα ήταν σαν να  γεννιόταν ακόμα ένα μικρό άστρο πάνω στον ουρανό ή ίσως ένα νέο λουλούδι.  Κι' όταν θα το έσβηνε, θα ήταν ίσως σαν να αποκοιμιόταν το αστέρι ή το λουλούδι. Αυτή είναι μια όμορφη δουλειά. Και είναι πραγματικά χρήσιμη, αφού είναι όμορφη.

Μόλις αποβιβάστηκε λοιπόν στον πλανήτη, χαιρέτισε με σεβασμό το φανοκόρο:

- «Καλημέρα. Γιατί - μόλις τώρα - έσβησες το φανάρι σου;»

- «Αυτή είναι η εντολή», απάντησε ο φανοκόρος. «Καλημέρα».

- «Τι είναι η εντολή;»

- «Είναι να σβήνω το φανάρι μου. Καληνύχτα».

Και το ξανά-άναψε.

- «Μα γιατί το ξανάναψες;»

- «Αυτή είναι η εντολή», απάντησε ο φανοκόρος.

- «Δεν το καταλαβαίνω», είπε ο μικρός πρίγκιπας.

- «Δεν υπάρχει κάτι για να καταλάβεις», είπε ο φανοκόρος. «Η εντολή, είναι η εντολή. Καλημέρα».

Κι' έσβησε το φανάρι του.

Ύστερα, σκούπισε το μέτωπο του, μ' ένα κόκκινο καρώ μαντήλι.

- «Εδώ, κάνω μια δουλειά τρομακτική. Κάποτε είχε νόημα. Έσβηνα το φανάρι το πρωί και το άναβα το βράδυ. Είχα την υπόλοιπη ημέρα για να ξεκουράζομαι και την υπόλοιπη νύχτα για να κοιμάμαι...»

- «Κι' από εκείνη την εποχή ως τώρα, η εντολή έχει αλλάξει;»

- «Η εντολή δεν έχει αλλάξει», είπε ο φανοκόρος. «Κι' εκεί ακριβώς βρίσκεται το δράμα! Ο πλανήτης από χρονιά σε χρονιά, γυρίζει όλο και πιο γρήγορα κι' η εντολή δεν έχει αλλάξει!».

- «Και λοιπόν;» είπε ο μικρός πρίγκιπας.

- «Τώρα λοιπόν που γυρίζει μια φορά το λεπτό, δεν έχω πάνω από ένα δευτερόλεπτο για να ξεκουραστώ. Το ανάβω και το σβήνω μια φορά κάθε λεπτό!».
 
- «Αυτό είναι αστείο! Οι μέρες στον τόπο σου διαρκούν ένα λεπτό!».

- «Δεν είναι καθόλου αστείο», είπε ο φανοκόρος. «Πάει ήδη ένας μήνας, που αρχίσαμε εμείς να συζητάμε».

- «Ένας μήνας;»

- «Ναι. Τριάντα λεπτά. Τριάντα μέρες! Καληνύχτα.»

Και ξανάναψε το φανάρι του.

Ο μικρός πρίγκιπας τον κοίταξε κι' ένοιωσε μεγάλη συμπάθεια γι' αυτό τον άνθρωπο που ήταν τόσο πιστός στην εντολή που του δόθηκε.  Θυμήθηκε τα ηλιοβασιλέματα που είχε άλλοτε αναζητήσει κι' ο ίδιος, τραβώντας την καρέκλα του. Θέλησε να βοηθήσει το φίλο του:

- «Ξέρεις...γνωρίζω έναν τρόπο για να ξεκουράζεσαι όποτε το θελήσεις...».

- «Πάντα θέλω», είπε ο φανοκόρος.

Καθώς, καμιά φορά, μπορεί κανείς να είναι ταυτόχρονα και πιστός και τεμπέλης...

Ο μικρός πρίγκιπας συνέχισε:

- «Ο πλανήτης σου είναι τόσο μικρός που μπορείς να τον γυρίσεις ολόκληρο με τρεις δρασκελιές. Δεν έχεις παρά να περπατάς αργά-αργά, για να μένεις συνεχώς στην πλευρά που έχει ήλιο. Όταν θελήσεις να ξεκουραστείς, θα περπατάς...και η μέρα θα διαρκεί όσο θα θέλεις εσύ.

- «Αυτό δε με βοηθάει και πολύ», είπε ο φανοκόρος. «Εκείνο που μου αρέσει περισσότερο σ' αυτή τη ζωή, είναι να κοιμάμαι».

- «Μεγάλη ατυχία αυτό», είπε ο μικρός πρίγκιπας.

- «Μεγάλη ατυχία», επανέλαβε κι' ο φανοκόρος. «Καλημέρα».

Κι' έσβησε το φανάρι του.

«Αυτόν εκεί πέρα,...» σκέφτηκε ο μικρός πρίγκιπας καθώς συνέχιζε παρακάτω την περιπλάνηση του, «...αυτόν θα τον περιφρονούσαν όλοι οι άλλοι, κι' ο βασιλιάς κι' ο ματαιόδοξος κι' ο μπεκρής και ο επιχειρηματίας. Ωστόσο είναι ο μόνος που δε μου φαίνεται γελοίος. Είναι μάλλον, επειδή ασχολείται και με άλλα πράγματα εκτός από τον εαυτό του.

Μ' αυτά, έβγαλε ένα λυπημένο αναστεναγμό και είπε στον εαυτό του:

- «Αυτός εκεί είναι ο μόνος που θα μπορούσα να τον κάνω φίλο μου. Ο πλανήτης του όμως είναι πραγματικά πολύ μικρός. Δεν υπάρχει χώρος για δύο...».

Εκείνο που δεν τόλμησε να ομολογήσει ο μικρός πρίγκιπας, είναι ότι μετάνιωνε που έφευγε από το μικρούτσικο αυτό πλανήτη, που ήταν ευλογημένος να έχει χίλια τετρακόσια σαράντα ηλιοβασιλέματα κάθε μέρα!

Κεφάλαιο 15

Ο έκτος πλανήτης που συνάντησε, ήταν δέκα φορές μεγαλύτερος. Κατοικούσε σ' αυτόν ένας γηραιός κύριος, που έγραφε σε κάτι τεράστια βιβλία.

- «Και να, λοιπόν! Ιδού ένας εξερευνητής!», φώναξε δυνατά μόλις είδε το μικρό πρίγκιπα.

Ο μικρός πρίγκιπας κάθισε πάνω στο τραπέζι, ασθμαίνοντας λίγο. Είχε κάνει ήδη μεγάλο ταξίδι μέχρι να φτάσει εδώ!

- «Από που έρχεσαι;», τον ρώτησε ο γηραιός κύριος...

- «Τι είναι αυτό το χοντρό βιβλίο;» ρώτησε ο μικρός πρίγκιπας. «Εσείς, τι κάνετε εδώ;»

- «Είμαι γεωγράφος», είπε ο ηλικιωμένος κύριος.

- «Τι είναι ο "γεωγράφος";»

- «Είναι ένας σοφός, που γνωρίζει που βρίσκονται οι θάλασσες, τα ποτάμια, οι πόλεις, τα βουνά και οι έρημοι».

- «Αυτό είναι πολύ ενδιαφέρον», είπε ο μικρός πρίγκιπας. «Επιτέλους... κι' ένα αληθινό επάγγελμα!», είπε κι' έριξε μια ματιά στον πλανήτη του γεωγράφου. Ποτέ ως τώρα δεν είχε δει τόσο μεγαλοπρεπή πλανήτη.

- «Είναι πολύ όμορφος ο πλανήτης σας. Έχει και ωκεανούς μήπως;»

- «Δε μπορώ να το ξέρω αυτό», είπε ο γεωγράφος.

- «Αα...» (έκανε ο μικρός πρίγκιπας με απογοήτευση). «Και βουνά;»

- «Δε μπορώ να το ξέρω αυτό», επανέλαβε ο γεωγράφος.

- «Και πόλεις; Ποτάμια; Βουνά;»

- «Ούτε αυτά τα πράγματα μπορώ να τα ξέρω», απάντησε ο γεωγράφος.

- «Μα εσείς είστε γεωγράφος!»

- «Ακριβώς...», είπε ο γεωγράφος, «...αλλά δεν είμαι εξερευνητής. Έχω απόλυτη έλλειψη από εξερευνητές. Δεν είναι γεωγράφος αυτός που πρέπει να λογαριάσει τις πόλεις, τα ποτάμια, τα βουνά, τις θάλασσες και τους ωκεανούς. Ο γεωγράφος είναι πολύ σημαντικός για να ασχολείται με περιπάτους. Δεν αφήνει ποτέ το γραφείο του. Δέχεται όμως τους εξερευνητές. Τους κάνει ερωτήσεις για τα ταξίδια τους και κρατάει σημειώσεις για τις αναμνήσεις τους. Κι' αν οι αναμνήσεις κάποιου εξ' αυτών φανούν ενδιαφέρουσες, ο γεωγράφος οφείλει να διερευνήσει το ήθος του».

- «Γιατί να το κάνει αυτό;»

- «Γιατί ένας εξερευνητής που ψεύδεται, θα ήταν πραγματική συμφορά για τα βιβλία της γεωγραφίας. Όσο συμφορά θα ήταν κι' ένας εξερευνητής που τα τσούζει συνεχώς...».

- «Γιατί αυτό;» ρώτησε ο μικρός πρίγκιπας.

- «Μα γιατί οι μεθυσμένοι τα βλέπουν διπλά. Οπότε ο γεωγράφος θα σημείωνε π.χ. δύο βουνά, εκεί που στην πραγματικότητα θα υπήρχε μόνο ένα».

- «Ξέρω κάποιον...», είπε ο μικρός πρίγκιπας «που θα γινόταν πολύ κακός εξερευνητής».

- «Ίσως... Τέλος πάντων, αν το ήθος του εξερευνητή φαίνεται ακέραιο, τότε κάνουμε έρευνα πάνω στις ανακαλύψεις του».

- «Δηλαδή; Πάμε να τις δούμε;»

- «Α, όχι. Θα ήταν πολύ περίπλοκο. Εν ολίγοις, απαιτούμε από τον εξερευνητή, να παρουσιάσει αποδείξεις. Εάν πρόκειται, π.χ. για την ανακάλυψη ενός μεγάλου βουνού, απαιτούμε να μας φέρει μεγάλες πέτρες».

Ο γεωγράφος, ξαφνικά, ενθουσιάστηκε:

- «Μα κι' εσύ...έρχεσαι από μακριά! Είσαι ένας εξερευνητής! Θα μου τον περιγράψεις τον πλανήτη σου!»

Κι' ο γεωγράφος, αφού άνοιξε το μεγάλο του βιβλίο, έξυσε το μολύβι του. «Σημειώνουμε πρώτα με μολύβι τις ιστορίες των εξερευνητών. Περιμένουμε - για να τις καθαρόγράψουμε με μελάνι - μέχρι να παρουσιάσει ο εξερευνητής τις αποδείξεις».

- «Λοιπόν;» ρώτησε ο γεωγράφος.

- «Α! Ο τόπος μου...» αποκρίθηκε ο μικρός πρίγκιπας «...δεν έχει και τόσο μεγάλο ενδιαφέρον. Είναι πολύ μικρό μέρος. Έχω τρία ηφαίστεια. Δύο εν ενεργεία και ένα σβησμένο. Αλλά ποτέ δεν ξέρει κανείς...».

- «Ποτέ δεν ξέρει κανείς ...», επανέλαβε κι' ο γεωγράφος.

- «Έχω κι' ένα λουλούδι».

- «Δεν τα καταγράφουμε τα λουλούδια», σημείωσε ο γεωγράφος.

- «Μα γιατί! Δε μου αρέσει αυτό!»

- «Διότι τα λουλούδια είναι εφήμερα».

- «Τι σημαίνει αυτό; "Εφήμερα";»

- «Οι γεωγραφίες, τα βιβλία της γεωγραφίας δηλαδή...», απάντησε ο γεωγράφος «...είναι τα πιο πολύτιμα απ' όλα τα βιβλία. Δεν χάνουν ποτέ την αξία τους. Σπάνια αλλάζει ένα βουνό την ακριβή του θέση. Ακόμα πιο σπάνιο είναι να μείνει ένας ωκεανός χωρίς νερό. Εμείς γράφουμε για πράγματα που είναι αιώνια».

- «Μα τα σβησμένα ηφαίστεια μπορούν - μια μέρα - να ξανά-ξυπνήσουν...» τον διέκοψε ο μικρός πρίγκιπας. «Τι σημαίνει όμως "εφήμερα";»

- «Το ότι τα ηφαίστεια είναι σβησμένα ή είναι ενεργά είναι περίπου το ίδιο για εμάς τους υπόλοιπους» είπε ο γεωγράφος. «Αυτό που μετράει για μας είναι το βουνό. Αυτό, δεν αλλάζει».

- «Μα τι σημαίνει "εφήμερα";» επανέλαβε ο μικρός πρίγκιπας, που ποτέ στη ζωή του δεν εγκατέλειπε μιαν ερώτηση που είχε κάνει, δίχως να πάρει απάντηση...

- «Αυτό σημαίνει: "που κινδυνεύει να χαθεί σύντομα"».

- «Το λουλούδι μου κινδυνεύει να χαθεί σύντομα;»

- «Και βέβαια».

«Το λουλούδι μου είναι εφήμερο...», σκέφτηκε ο μικρός πρίγκιπας, «...κι' έχει μονάχα τέσσερα αγκάθια για να αμυνθεί απέναντι σ' ολόκληρο τον κόσμο! Κι' εγώ το άφησα ολομόναχο στον τόπο μου!».

Για πρώτη φορά, ένοιωσε να μετανιώνει ολόψυχα που έφυγε. Ξαναπήρε όμως κουράγιο:

- «Ποιόν τόπο με συμβουλεύετε να επισκεφτώ;», ρώτησε.

- «Τον πλανήτη Γη», του αποκρίθηκε ο γεωγράφος. «Έχει καλή φήμη...».

Κι' ο μικρός πρίγκιπας αναχώρησε για τη συνέχεια, με τη σκέψη του πάντα στο λουλούδι του.


Κεφάλαιο 16

Έτσι λοιπόν, ο έβδομος πλανήτης ήταν η Γη.

Κι' η Γη δεν ήταν ένας οποιοσδήποτε πλανήτης! Πάνω της, μπορούσε κανείς να απαριθμήσει (τον καιρό που γνώρισα το μικρό πρίγκιπα) εκατόν έντεκα βασιλείς (για να μην ξεχνάμε και τους μαύρους βασιλείς), επτά χιλιάδες γεωγράφους, εννιακόσιες χιλιάδες επιχειρηματίες, επτάμισι εκατομμύρια μεθυσμένους, εκατοντάδες εκατομμύρια από ματαιόδοξους, συνολικά δηλαδή - σήμερα πια - πάνω από πέντε δισεκατομμύρια μεγάλους.

Για να σας δώσω δε μιαν ιδέα των διαστάσεων της Γης, θα σας έλεγα ότι πριν από την ανακάλυψη του ηλεκτρισμού, χρειαζόμασταν να διατηρούμε συνολικά - και για τις έξι ηπείρους - έναν πραγματικό στρατό από τετρακόσιες εξήντα δύο χιλιάδες πεντακόσιους έντεκα φανοκόρους.

Αν το έβλεπε κανείς από ψηλά, θα πρέπει να ήταν ένα θέαμα μαγικό. Οι κινήσεις αυτής της στρατιάς ήταν συντονισμένες σαν τη χορογραφία ενός πραγματικού μπαλέτου. Στην αρχή, ήταν η σειρά των φανοκόρων της Νέας Ζηλανδίας και της Αυστραλίας. Έχοντας πια ανάψει τα φανάρια τους αυτοί, θα πήγαιναν να κοιμηθούν. Κι' έτσι θα έπαιρναν τη σειρά τους στο χορό, οι φανοκόροι της Κίνας και της Σιβηρίας. Μετά κι' αυτοί θα γλιστρούσαν ρυθμικά στα παρασκήνια. Για να δώσουν τη σειρά τους στους φανοκόρους της Ρωσίας και των Ινδιών. Κι' αυτοί το ίδιο στους φανοκόρους της Αφρικής και της Ευρώπης. Κι' αυτοί με τη σειρά τους θα παραχωρούσαν τη θέση τους στους φανοκόρους της Νοτίου Αμερικής. Και μετά, της Βορείου Αμερικής. Χωρίς κανείς τους, ποτέ, να κάνει λάθος τη σειρά του στην είσοδο αυτής της πελώριας σκηνής. Θα πρέπει να ήταν κάτι το μεγαλειώδες.

Μοναχά ο φανοκόρος του μοναδικού φαναριού στο Βόρειο Πόλο και ο συνάδερφος του, ο φανοκόρος του μοναδικού φαναριού στο Νότιο Πόλο, ζούσαν ζωές χαλαρότητας και τεμπελιάς: δούλευαν άλλωστε μόνο δυό φορές το χρόνο.

Κεφάλαιο 17

Όταν θέλουμε να κάνουμε πνεύμα, συμβαίνει συχνά να λέμε και κανένα ψεματάκι. Δεν ήμουν απόλυτα ειλικρινής μαζί σας, όταν σας μιλούσα για τους φανοκόρους. Με τα λόγια μου, διακινδύνευσα να δώσω μια εσφαλμένη ιδέα για τον πλανήτη μας σε όσους δεν τον γνωρίζουν. Οι άνθρωποι, από μόνοι τους, καταλαμβάνουν πολύ μικρό μέρος της επιφάνειας της Γης. Εάν τα επτά και δισεκατομμύρια των ανθρώπων που κατοικούν στη Γη, στέκονταν, λίγο στριμωγμένοι, ο ένας δίπλα στον άλλο, όπως θα έκαναν ίσως για μια συγκέντρωση, θα μπορούσαν εύκολα να χωρέσουν σ' ένα δημόσιο χώρο με μήκος σαράντα μίλια και πλάτος σαράντα μίλια. Όλη η ανθρωπότητα δηλαδή, θα μπορούσε να στοιβαχθεί σ' ένα μικρό νησί του Ειρηνικού.

Οι μεγάλοι όμως, αναμφίβολα, δε θα σας πιστέψουν. Φαντάζονται ότι καταλαμβάνουν πολύ χώρο. Βλέπουν τους εαυτούς τους τόσο σημαντικούς, όσο τα μπαομπάμπ. Να τους συμβουλέψετε λοιπόν, να κάνουν το λογαριασμό. Αφού τους λατρεύουν τους αριθμούς, αυτό θα τους αρέσει. Εσείς όμως, μη χάσετε το χρόνο σας μ' αυτή την αγγαρεία. Είναι άσκοπο. Έχετε μου εμπιστοσύνη.

Ο μικρός πρίγκιπας, μόλις πάτησε στη Γη, ένοιωσε μεγάλη έκπληξη που δεν είδε κανέναν. Μέχρι που φοβήθηκε ότι είχε έρθει σε λάθος πλανήτη, όταν ένα μεγάλο χρωματιστό δαχτυλίδι, στο χρώμα του φεγγαριού, σάλεψε δίπλα του πάνω στην άμμο.

- «Καλησπέρα», είπε ο μικρός πρίγκιπας ευγενικά.

- «Καλησπέρα», αποκρίθηκε το φίδι.

- «Σε ποιόν πλανήτη κατέβηκα;» ρώτησε ο μικρός πρίγκιπας.

- «Στη Γη...στην Αφρική...», απάντησε το φίδι.

- «Αα!... Δεν υπάρχει λοιπόν κανείς πάνω στη Γη;»

- «Εδώ είναι έρημος. Δεν υπάρχει κανείς στις ερήμους. Η Γη όμως είναι μεγάλη», είπε το φίδι.

Ο μικρός πρίγκιπας κάθισε σε μια πέτρα και σήκωσε το βλέμμα του στον ουρανό:

- «Αναρωτιέμαι...», σκέφτηκε, «...αν τα αστέρια είναι φτιαγμένα να λάμπουν, ώστε ο καθένας να μπορεί μια μέρα να ξαναβρεί το δικό του.  Δες το δικό μου πλανήτη. Είναι ακριβώς από πάνω μας... Κι' όμως είναι τόσο μακριά!».

- «Είναι όμορφος», παρατήρησε το φίδι. «Τι ήρθες να κάνεις εδώ;»

- «Έχω βάσανα με ένα λουλούδι», είπε ο μικρός πρίγκιπας.

- «Αα!», μόρφασε το φίδι κι' οι δυό τους έμειναν για λίγο αμίλητοι.

- «Μα που είναι οι άνθρωποι;», ξαναρώτησε τελικά ο μικρός πρίγκιπας. «Νοιώθει κανείς, κάπως μόνος, εδώ στην έρημο...».

- «Μπα...και με τους ανθρώπους πάλι μόνος νοιώθει κανείς», είπε το φίδι.

Ο μικρός πρίγκιπας το παρατήρησε προσεκτικά, για κάμποση ώρα:

- «Τι παράξενο ζώο που είσαι...», του είπε τελικά, «...αδύνατο σαν ένα δάχτυλο...».

- «Άλλα πιο δυνατό κι' απ' το δάχτυλο ενός βασιλιά», αποκρίθηκε το φίδι.

Απ' το μικρό πρίγκιπα ξέφυγε ένα γέλιο:

- «Δεν είσαι και τόσο πολύ δυνατός... αφού δεν έχεις καν πόδια... δεν θα μπορείς και να ταξιδέψεις...»

- «Εγώ μπορώ να σε ταξιδέψω πιο μακριά κι' από ένα καράβι» του είπε το φίδι.

Και μ' αυτά τα λόγια, κουλουριάστηκε γύρω απ' τον αστράγαλο του μικρού πρίγκιπα, σαν ένα μεγάλο χρυσό βραχιόλι:

- «Όποιον ακουμπήσω ΕΓΩ, τον στέλνω πίσω στη γη που τον γέννησε...», του είπε. «Μα εσύ είσαι αγνός κι' έρχεσαι από ένα άλλο αστέρι...», μονολόγησε.

Ο μικρός πρίγκιπας δεν απάντησε όμως στα λόγια του.

- Και συνέχισε: «Ξέρεις, σε συμπονώ, που είσαι τόσο αδύναμος, πάνω στην κρύα, πέτρινη Γη. Θα μπορούσα να σε βοηθήσω μια μέρα... αν νοσταλγήσεις αβάσταχτα τον πλανήτη σου. Θα μπορούσα να...»

- «Αα! Σε καταλαβαίνω μια χαρά...», τον διέκοψε ο μικρός πρίγκιπας, «...γιατί μιλάς όμως πάντοτε με γρίφους;»

- «Ξέρω να τους λύνω όλους τους γρίφους», αποκρίθηκε το φίδι.

Κι' έτσι έμειναν αμίλητοι.

Κεφάλαιο 18

Ο μικρός πρίγκιπας, διασχίζοντας την έρημο, συνάντησε μοναχά ένα λουλούδι. Ένα λουλούδι με τρία πέταλα, ταπεινό και ασήμαντο...

- «Καλημέρα» του είπε ο μικρός πρίγκιπας.

- «Καλημέρα», απάντησε το λουλούδι.

- «Που είναι οι άνθρωποι;», ρώτησε ευγενικά ο μικρός πρίγκιπας.

Το λουλούδι, είχε δει κάποτε ένα καραβάνι να περνά:

- «Οι άνθρωποι; Υπάρχουν, νομίζω, έξι - επτά. Τους είχα δει πριν χρόνια. Κανείς όμως δεν ξέρει που να τους βρει. Χάνονται σαν τον άνεμο. Δεν έχουν και ρίζες... κι' αυτό πρέπει να τους ταλαιπωρεί πολύ».

- «Αντίο», του είπε ο μικρός πρίγκιπας.

- «Αντίο», αποκρίθηκε το λουλούδι.

Κεφάλαιο 19

Ο μικρός πρίγκιπας συνάντησε μια μεγάλη οροσειρά και σκαρφάλωσε στην πιο ψηλή κορυφή της. Τα μοναδικά βουνά που είχε γνωρίσει ποτέ ήταν τα τρία ηφαίστεια, που έφταναν μόλις μέχρι το γόνατο του. Κι' από αυτά, το σβησμένο ηφαίστειο, το χρησιμοποιούσε για σκαμνάκι. «Από ένα τόσο ψηλό βουνό, σαν κι' αυτό...», σκέφτηκε, «...θα μπορούσα, με μια ματιά, να δω ολόκληρο τον πλανήτη και όλους τους ανθρώπους...». Όσο κι' αν προσπάθησε όμως, δε μπόρεσε να δει τίποτα άλλο, εκτός από τις μυτερές πέτρινες κορυφές.

- «Καλημέρα», είπε, με κάθε ευγένεια.

- «Καλημέρα... Καλημέρα... Καλημέρα...», αποκρίθηκε η ηχώ.

- «Ποιος είστε;», ρώτησε ο μικρός πρίγκιπας.

- «Ποιος είστε... ποιος είστε... ποιος είστε...», απάντησε η ηχώ.

- «Ελάτε να γίνουμε φίλοι, ...είμαι μόνος μου...», είπε τότε.

- «Είμαι μόνος μου... είμαι μόνος μου... είμαι μόνος μου...» του αποκρίθηκε η ηχώ.

«Τι παράξενος πλανήτης!» σκέφτηκε τελικά. «Είναι κατάξερος, είναι παντού μυτερός και γεμάτος αρμύρα».

«Και οι άνθρωποι δεν έχουν αρκετή φαντασία.  Επαναλαμβάνουν μόνο, όσα τους λένε... Σπίτι μου, εγώ, είχα ένα λουλούδι: πάντα αυτό άρχιζε την κουβέντα πρώτο...».

Κεφάλαιο 20

Να όμως που ο μικρός πρίγκιπας, έχοντας περπατήσει πάρα πολύ, μέσα από την άμμο, τα κοφτερά βράχια και τα χιόνια, βρήκε επιτέλους ένα μονοπάτι. Κι' όλα τα μονοπάτια, οδηγούν στους ανθρώπους.

- «Καλημέρα», είπε...

Μπροστά του απλωνόταν ένας κήπος μ' ανθισμένες τριανταφυλλιές...

- «Καλημέρα», είπαν τα τριαντάφυλλα.

Ο μικρός πρίγκιπας τα κοίταξε προσεκτικά. Όλα τους έμοιαζαν με το δικό του λουλούδι...

- «Τι είστε εσείς;», τα ρώτησε κατάπληκτος.

- «Είμαστε τριαντάφυλλα» αποκρίθηκαν  οι τριανταφυλλιές.

- «Αα!», έκανε αποσβολωμένος ο μικρός πρίγκιπας...

...κι' ένοιωσε να τον πλημμυρίζει θλίψη. Το λουλούδι του, του είχε διηγηθεί ότι ήταν το μοναδικό στο είδος του σε ολόκληρο το σύμπαν. Και να που εδώ, υπήρχαν πέντε χιλιάδες, όλα τους ολόιδια, μέσα σ' ένα μόνο κήπο!

«Θα θύμωνε πάρα πολύ...», σκέφτηκε, «...αν το έβλεπε αυτό... Θα έβηχε φοβερά και θα έκανε πως πεθαίνει τάχα, για να αποφύγει τη ντροπή. Και θα ήμουν σίγουρα αναγκασμένος να παραστήσω ότι την περιθάλπτω, γιατί αν δεν το έκανα, θ' άφηνε σίγουρα τον εαυτό της να πεθάνει στ' αλήθεια, προκειμένου να ταπεινώσει κι' εμένα...».

Και μετά, είπε στον εαυτό του: «Πίστευα πως ήμουν πλούσιος που είχα ένα λουλούδι μοναδικό στον κόσμο και τελικά έχω μόνο ένα κοινό τριαντάφυλλο. Αυτό και τα τρία μου ηφαίστεια, που μου φτάνουν μέχρι το γόνατο... κι' απ' αυτά, το ένα ίσως να 'χει σβήσει για πάντα... Αυτά δε με κάνουν και τόσο σπουδαίο πρίγκιπα...». Και καθώς ήταν ξαπλωμένος πάνω στο χορτάρι, άρχισε να κλαίει...

Κεφάλαιο 21

Τότε ήταν που εμφανίστηκε η αλεπού.

- «Καλημέρα», του είπε η αλεπού.

- «Καλημέρα», απάντησε ευγενικά ο μικρός πρίγκιπας, που γύρισε αλλά δεν είδε κανέναν.

- «Εδώ είμαι...», είπε η φωνούλα, «...κάτω απ' τη μηλιά».

- «Τι είσαι εσύ;», ρώτησε ο μικρός πρίγκιπας. «Είσαι πολύ όμορφη...»

- «Είμαι μια αλεπού», του αποκρίθηκε εκείνη.

- «Έλα να παίξεις μαζί μου», της πρότεινε ο μικρός πρίγκιπας. «Είμαι τόσο πολύ λυπημένος...».

- «Δε μπορώ να παίξω μαζί σου», του είπε η αλεπού. «Δεν είμαι εξημερωμένη».

- «Α! Συγνώμη...» ψέλλισε ο μικρός πρίγκιπας.

Αλλά, σκεπτόμενος για λίγο, προσέθεσε:

- «Τι σημαίνει "εξημερώνω";»

- «Δεν πρέπει να είσαι από 'δω...» του είπε η αλεπού, «Τι ψάχνεις να βρεις;»

- «Ψάχνω να βρω τους ανθρώπους», είπε ο μικρός πρίγκιπας. «Τι σημαίνει "εξημερώνω";»

- «Οι άνθρωποι...», είπε η αλεπού, «...έχουν τουφέκια και βγαίνουν για κυνήγι. Είναι πολύ ενοχλητικό! Επίσης έχουν κοτόπουλα. Μόνο αυτό τους ενδιαφέρει. Εσύ ψάχνεις για κοτόπουλα;»

- «Όχι,...», είπε ο μικρός πρίγκιπας. «...ψάχνω για φίλους. Τι σημαίνει "εξημερώνω";»

- «Είναι κάτι που 'χει περάσει στη λήθη. Σημαίνει "Δημιουργώ δεσμούς"...»

- «Δημιουργώ δεσμούς;»

- «Έτσι ακριβώς», είπε η αλεπού. «Για μένα είσαι τώρα, μόνο ένα αγοράκι, ολόιδιο ανάμεσα σε εκατό χιλιάδες αγόρια. Και δε σ' έχω ανάγκη. Και ούτε εσύ μ' έχεις ανάγκη. Για σένα δεν είμαι παρά μια αλεπού, ολόιδια ανάμεσα σ' εκατό χιλιάδες αλεπούδες. Αν με εξημέρωνες όμως, θα είχαμε ανάγκη ο ένας τον άλλο. Θα είσαι για μένα μοναδικός στον κόσμο. Και θα είμαι για σένα μοναδική στον κόσμο...

- «Αρχίζω να καταλαβαίνω», είπε ο μικρός πρίγκιπας. «Υπάρχει ένα λουλούδι... νομίζω ότι μ' έχει εξημερώσει...».

- «Είναι πιθανό», είπε η αλεπού. «Στη Γη βλέπει κανείς πολλά και διάφορα...».

- «Α! Δεν ήταν στη Γη», είπε ο μικρός πρίγκιπας.

Η αλεπού φάνηκε να παραξενεύεται:

- «Σε άλλο πλανήτη;»

- «Ναι».

- «Υπάρχουν κυνηγοί σ' αυτόν τον πλανήτη;»

- «Όχι».

- «Αυτό είναι ενδιαφέρον! Κοτόπουλα υπάρχουν;»

- «Όχι».

- «Τίποτα δεν είναι τέλειο...», αναστέναξε η αλεπού.

Μα επέστρεψε στην αρχική της ιδέα:

- «Η ζωή μου είναι μονότονη. Εγώ κυνηγώ τα κοτόπουλα κι' οι άνθρωποι κυνηγούν εμένα. Όλα τα κοτόπουλα είναι ίδια κι' όλοι οι άνθρωποι είναι ίδιοι. Οπότε βαριέμαι κάπως. Αν όμως με εξημέρωνες, η ζωή μου θα γέμιζε φως. Θα ξεχώριζα τον ήχο από τα βήματα σου. Τα βήματα των άλλων θα μ' έκαναν να κρύβομαι μέσ' τη γη. Τα δικά σου θα με καλούσαν έξω απ' το λαγούμι μου, σα γλυκιά μουσική. Κι' ακόμα...δες! Βλέπεις πέρα, εκεί, τα χωράφια με το σιτάρι; Εγώ δεν τρώω ψωμί. Το σιτάρι για μένα δεν έχει αξία. Και τα χωράφια με το σιτάρι δε μου θυμίζουν τίποτα. Κι' αυτό είναι λυπηρό! Εσύ όμως έχεις ξανθά μαλλιά. Κι' αυτό θα είναι υπέροχο, όταν θα μ' έχεις εξημερώσει! Το σιτάρι που είναι ξανθοκίτρινο θα μου θυμίζει εσένα. Και θ' αγαπώ το θρόισμα του ανέμου μέσα απ' τα στάχυα...».

Η αλεπού έμεινε για ώρα να κοιτάζει αμίλητη το μικρό πρίγκιπα, μέχρι που του είπε:

- «Σε παρακαλώ... εξημέρωσε με!».

- «Το θέλω πολύ...», απάντησε ο μικρός πρίγκιπας, «...αλλά δεν έχω πολύ χρόνο. Έχω να γνωρίσω νέους φίλους και να μάθω πολλά νέα πράγματα».

- «Όσα γνωρίζει κανείς, είναι όσα έχει εξημερώσει», είπε η αλεπού. «Οι άνθρωποι δεν έχουν πια το χρόνο να καταλάβουν τίποτε, πραγματικά. Αγοράζουν μόνο διάφορα πράγματα - έτοιμα όλα - από τους εμπόρους. Μιας και δεν υπάρχει όμως κανένας έμπορος που να πουλά φίλους, οι άνθρωποι δεν έχουν πλέον πραγματικούς φίλους. Αν θέλεις ένα φίλο, εξημέρωσε με!».

- «Τι πρέπει να κάνω;», ρώτησε ο μικρός πρίγκιπας.

- «Θα πρέπει να έχεις μεγάλη υπομονή», απάντησε η αλεπού. «Θα κάθεσαι στην αρχή λίγο πιο μακριά από μένα, κάπως έτσι, στο χορτάρι. Εγώ θα σε κοιτώ με την άκρη του ματιού μου κι' εσύ δε θα λες τίποτε. Τα λόγια είναι πολλές φορές πηγή παρεξηγήσεων. Κάθε μέρα όμως, θα έρχεσαι να καθίσεις και λίγο πιο κοντά...

Την επόμενη μέρα, ο μικρός πρίγκιπας ξαναγύρισε εκεί.

- «Θα ήταν πιο καλά, να έρχεσαι πάντα την ίδια ώρα», είπε η αλεπού. «Αν εσύ έρχεσαι - για παράδειγμα - στις τέσσερις το απόγευμα, εγώ από τις τρεις θα αρχίσω να νοιώθω ευτυχισμένη. Κι' όσο η ώρα θα πλησιάζει, τόσο περισσότερο ευτυχισμένη θα νοιώθω. Κι' όταν θα σημαίνει τέσσερις, εγώ θα είμαι πια ανήσυχη απ' την ανυπομονησία μου· θα' χω ανακαλύψει το τίμημα της ευτυχίας! Αν όμως εσύ έρχεσαι άλλη ώρα κάθε φορά, δε θα ξέρει η καρδιά μου πότε να σε λαχταρήσει... πρέπει να έχουμε το τελετουργικό μας».

- «Τι είναι το "τελετουργικό";», ρώτησε ο μικρός πρίγκιπας.

- «Είναι κάτι που 'χει περάσει στη λήθη», απάντησε η αλεπού. «Είναι αυτό που κάνει μια μέρα να ξεχωρίζει από τις άλλες μέρες και μια ώρα να ξεχωρίζει από τις άλλες ώρες. Οι κυνηγοί - για παράδειγμα -  έχουν ένα τελετουργικό. Κάθε Πέμπτη στήνουν χορό με τις κοπέλες του χωριού. Κι' έτσι η Πέμπτη είναι μια μέρα καταπληκτική! Πηγαίνω άνετα περίπατο ακόμα και μέχρι τ' αμπέλια. Αν οι κυνηγοί πήγαιναν για χορό οποτεδήποτε - χωρίς πρόγραμμα - όλες οι μέρες θα ήταν ίδιες και δε θα είχα ούτε λεπτό ξεκούρασης».

Κι' έτσι ο μικρός πρίγκιπας εξημέρωσε την αλεπού. Κι' όταν άρχιζε να πλησιάζει η ώρα του αποχωρισμού, η αλεπού είπε:

- «Α!...Θα κλάψω...»

- «Εσύ φταις...», είπε ο μικρός πρίγκιπας, «...εγώ δεν ήθελα καθόλου το κακό σου, αλλά εσύ ήθελες να σ' εξημερώσω...».

- «Μα και βέβαια», είπε η αλεπού.

- «Μα αφού θα κλάψεις!», παραξενεύτηκε ο μικρός πρίγκιπας.

- «Μα και βέβαια», επανέλαβε η αλεπού.

- «Άρα λοιπόν δεν κέρδισες τίποτε!»

- «Κι' όμως κέρδισα...», είπε η αλεπού, «...κέρδισα απ' το ξανθοκίτρινο χρώμα του σταριού».

Και μετά, είπε:

- «Πήγαινε να ξαναδείς τα τριαντάφυλλα. Θα καταλάβεις ότι το δικό σου είναι μοναδικό σ' ολόκληρο τον κόσμο. Να γυρίσεις για να πούμε αντίο κι' εγώ θα σου κάνω δώρο ένα μυστικό».

Ο μικρός πρίγκιπας πήγε για να ξαναδεί τα τριαντάφυλλα.

- «Δε μοιάζετε καθόλου στο τριαντάφυλλο μου· ακόμα δεν είστε τίποτε...», τους είπε. «Κανένας δε σας έχει εξημερώσει και δεν έχετε εξημερώσει κανέναν. Είστε όπως ήταν άλλοτε η αλεπού μου.  Ήταν μια αλεπού ολόιδια ανάμεσα σ' εκατό χιλιάδες άλλες αλεπούδες. Όμως τώρα πια έγινε φίλη μου και γι' αυτό είναι μοναδική σ' ολόκληρο τον κόσμο».

Και τα τριαντάφυλλα ένιωσαν ντροπή μ' αυτά τα λόγια.

- «Είστε όμορφα, μα είστε κενά», τους είπε ακόμα. «Κανείς δε θα μπορούσε να πεθάνει για σας. Ένας τυχαίος περαστικός βέβαια, ίσως να πίστευε ότι το δικό μου τριαντάφυλλο είναι ίδιο μ' εσάς. Εκείνο όμως, είναι - από μόνο του - πιο σημαντικό απ' ότι είστε όλα εσείς μαζί, γιατί εκείνο είναι αυτό που το πότισα. Γιατί εκείνο είναι αυτό που το προφύλαξα απ' τον άνεμο. Γιατί εκείνο είναι αυτό που το καθάρισα απ' τις κάμπιες (εκτός από δυό - τρεις ίσως, για να γίνουν πεταλούδες). Γιατί εκείνο είναι αυτό που το άκουσα να  παραπονιέται ή να κομπάζει ή ακόμα και να μένει αμίλητο μερικές φορές. Γιατί εκείνο είναι το τριαντάφυλλο μου».

Και μ' αυτά τα λόγια, ξαναγύρισε στην αλεπού:

- «Αντίο», της είπε...

- «Αντίο», είπε η αλεπού. «Να το μυστικό μου. Είναι πολύ απλό: Μόνο με την καρδιά βλέπεις αληθινά. Την ουσία δεν τη βλέπουν τα μάτια».

- «Την ουσία δεν τη βλέπουν τα μάτια...», επανέλαβε κι' ο μικρός πρίγκιπας για να το θυμάται.

- «Ο χρόνος που έχασες για το τριαντάφυλλο σου είναι που το κάνει τόσο σημαντικό».

- «Ο χρόνος που έχασα για το τριαντάφυλλο μου...», επανέλαβε κι' ο μικρός πρίγκιπας για να το θυμάται.

- «Οι άνθρωποι έχουν ξεχάσει αυτή την αλήθεια», είπε η αλεπού. «Εσύ όμως δεν πρέπει να την ξεχάσεις. Γίνεσαι υπεύθυνος, για πάντα, γι' αυτό που έχεις εξημερώσει. Είσαι υπεύθυνος για το τριαντάφυλλο σου...».

- «Είμαι υπεύθυνος για το τριαντάφυλλο μου...», επανέλαβε κι' ο μικρός πρίγκιπας για να το θυμάται.

Κεφάλαιο 22

- «Καλημέρα», είπε ο μικρός πρίγκιπας.

- «Καλημέρα», είπε ο κλειδούχος του τραίνου.

- «Τι κάνεις εδώ;», ρώτησε ο μικρός πρίγκιπας.

- «Χωρίζω τους ταξιδιώτες, σε ομάδες των χιλίων ατόμων», απάντησε ο κλειδούχος. Δίνω προτεραιότητα στα τραίνα που τους μεταφέρουν, άλλοτε προς τα δεξιά κι' άλλοτε προς τα αριστερά.

Και μια φωταγωγημένη ταχεία, βροντώντας σαν τον κεραυνό, τράνταξε το θαλαμίσκο του κλειδούχου.

- «Φαίνονται πολύ βιαστικοί...», παρατήρησε ο μικρός πρίγκιπας. «Τι γυρεύουν;»

- «Αυτό, ούτε κι' ο μηχανοδηγός δεν το ξέρει», είπε ο κλειδούχος.

Και βροντώντας κατά την αντίθετη διεύθυνση, πέρασε σαν αστραπή μια δεύτερη φωταγωγημένη ταχεία.

- «Επιστρέφουν κιόλας;», ρώτησε απορημένος ο μικρός πρίγκιπας...

- «Δεν είναι οι ίδιοι», είπε ο κλειδούχος. «Είναι η ανταπόκριση».

- «Δεν ήταν ευχαριστημένοι, εκεί που βρίσκονταν;»

- «Ποτέ δεν είναι κανείς ευχαριστημένος, εκεί που βρίσκεται», παρατήρησε ο κλειδούχος.

Και βροντώντας ξανά σαν τον κεραυνό, πέρασε μια τρίτη ταχεία.

- «Αυτοί ακολουθούν τους προηγούμενους ταξιδιώτες;», ρώτησε ο μικρός πρίγκιπας.

- «Δεν ακολουθούν κανέναν», είπε ο κλειδούχος. «Εκεί μέσα μάλλον κοιμούνται ή χασμουριούνται. Μόνο τα παιδιά έχουν τις μύτες τους κολλημένες στα παράθυρα».

- «Μόνο τα παιδιά ξέρουν τι ψάχνουν», αποκρίθηκε ο μικρός πρίγκιπας.  «Χάνουν το χρόνο τους με μια πάνινη κούκλα κι' αυτή αποκτά σημασία και τους γίνεται απαραίτητη· αν κανείς τους τη στερήσει, τότε κλαίνε...».

- «Είναι τυχερά», είπε ο κλειδούχος.

Κεφάλαιο 23

- «Καλημέρα», είπε ο μικρός πρίγκιπας.

- «Καλημέρα», είπε ο έμπορος των φαρμάκων. Πουλούσε νέα, τελειοποιημένα χάπια τα οποία εξαφάνιζαν το αίσθημα της δίψας. Έπαιρνε κανείς ένα την εβδομάδα και δεν ένοιωθε πλέον την ανάγκη να πιει απολύτως τίποτα.

- «Γιατί τα πουλάς αυτά;», ρώτησε ο μικρός πρίγκιπας.

- «Είναι μεγάλη οικονομία χρόνου», είπε ο έμπορος. «Οι ειδικοί έχουν κάνει τους υπολογισμούς. Γλυτώνει κανείς πενήντα-τρία λεπτά την εβδομάδα».

- «Και τι τα κάνει κανείς αυτά τα πενήντα-τρία λεπτά;»

- «Τα κάνει ότι θέλει...»

- «Εγώ...», σκέφτηκε ο μικρός πρίγκιπας, «...αν είχα πενήντα-τρία λεπτά στη διάθεση μου, θα περπατούσα με την ησυχία μου μέχρι κάποια βρυσούλα...».

Κεφάλαιο 24

Ήμασταν στην όγδοη μέρα από τη βλάβη του κινητήρα μου και την αναγκαστική προσγείωση στην έρημο, όταν άκουσα τη διήγηση της ιστορίας του εμπόρου των φαρμάκων - καθώς έπινα την τελευταία γουλιά απ' το νερό που είχε απομείνει:

- «Ααχ!», είπα στο μικρό πρίγκιπα, «... είναι πολύ ωραίες οι αναμνήσεις σου ...όμως δεν έχω φτιάξει ακόμα το αεροπλάνο μου, δεν υπάρχει πλέον ούτε σταγόνα νερό για να πιούμε και θα ήμουν κι' εγώ πολύ ευτυχής αν μπορούσα να περπατήσω με την ησυχία μου μέχρι κάποια βρυσούλα!».

- «Η φίλη μου η αλεπού...», πήγε τότε να μου πει, μα τον διέκοψα:

- «Αγόρι μου καλό, εδώ δεν έχει πλέον σχέση η αλεπού σου!»

- «Γιατί;», με ρώτησε αθώα...

- «Γιατί θα πεθάνουμε από τη δίψα...».

Αγνοώντας φαινομενικά το συλλογισμό μου, μου απάντησε:

- «Είναι καλό να 'χεις αποκτήσει ένα φίλο, ακόμα κι' αν είναι να πεθάνεις. Εγώ είμαι πολύ ευχαριστημένος που είχα φίλη μου μιαν αλεπού...»

«Δεν έχει διόλου αίσθηση του κινδύνου», σκέφτηκα. «Δε νοιώθει ποτέ, ούτε πείνα, ούτε δίψα. Λίγος ήλιος είναι το μόνο που του χρειάζεται...».

Με κοίταξε όμως... κι' απάντησε στη σκέψη μου:

-«Κι' εγώ διψάω... ας ψάξουμε κανένα πηγάδι...»

Έκανα μια χειρονομία απ' την κούραση μου: είναι παράλογο να ψάχνεις για πηγάδια - στην τύχη - μέσα στην απεραντοσύνη της ερήμου. Ωστόσο, αρχίσαμε να περπατάμε - έτσι κι' αλλιώς, ψάχνοντας.

Έχοντας περπατήσει, σιωπηλά, για ώρες, νυχτώσαμε... και τ' αστέρια άρχισαν δειλά - δειλά να λάμπουν. Τα έβλεπα σαν μέσα σε όνειρο, μέσα στην παραζάλη του πυρετού που έφερνε η ανυπόφορη δίψα που ένοιωθα. Τα λόγια του μικρού πρίγκιπα, χόρευαν στο νου μου:

- «Διψάς κι' εσύ λοιπόν;», τον ρώτησα...

Εκείνος όμως δεν απάντησε στην ερώτηση μου. Μου είπε, απλά:

- «Το νερό... κάποτε κάνει καλό και στην καρδιά...».

Δεν κατάλαβα την απάντηση του, αλλά δεν είπα τίποτε άλλο... Ήξερα καλά ότι δεν ωφελεί να τον πιέζω μ' ερωτήσεις.

Ήταν κουρασμένος. Στάθηκε και κάθισε. Κάθισα κι' εγώ μαζί του, ...στη σιωπή. Μετά από λίγο, είπε:

- «Τα αστέρια είναι όμορφα, ...από ένα λουλούδι που δε φαίνεται καθόλου...».

Απάντησα «...βέβαια» κι' έμεινα να κοιτάζω σιωπηλός τους αμμόλοφους, λουσμένους στο φως του φεγγαριού.

- «Η έρημος είναι όμορφη», μονολόγησε...

Και ήταν ...αληθινά. Πάντοτε αγαπούσα την έρημο. Κάθεται κανείς σ' έναν αμμόλοφο. Δε βλέπει τίποτα. Δεν ακούει τίποτα. Κι' όμως, μέσα από τη σιωπή, υπάρχει κάτι που λάμπει...

- «Αυτό που ομορφαίνει την έρημο...», είπε ο μικρός πρίγκιπας, «...είναι πως κάπου κρύβει ένα πηγάδι...».

Ένοιωσα έκπληξη γι' αυτή την ξαφνική εξήγηση του μυστηρίου της λάμψης της άμμου. Όταν ήμουν μικρό παιδί, ζούσα σ' ένα παμπάλαιο σπίτι... κι' ένας μύθος μιλούσε για κάποιο θησαυρό που 'ταν θαμμένος μέσα σ' αυτό. Κανείς, ποτέ, βέβαια, δεν είχε καταφέρει να τον ανακαλύψει κι' ίσως κανείς να μην τον είχε ούτε καν αναζητήσει. Αυτή η φήμη όμως, έδινε αίγλη σε ολόκληρο το σπίτι. Το σπίτι μου έκρυβε ένα μυστικό, στα βάθη της καρδιάς του...

- «Ναι,...», είπα στο μικρό πρίγκιπα, «...σ' ότι έχει να κάνει μ' ένα σπίτι ή με τ' αστέρια ή με την έρημο, αυτό που τα κάνει όμορφα, είναι αυτό που δε φαίνεται!»

- «Είμαι ευχαριστημένος...», μου είπε, «...που κι' εσύ συμφωνείς με την αλεπού μου».

Και καθώς ο μικρός πρίγκιπας γλιστρούσε στην αγκαλιά του Μορφέα, τον σήκωσα στη δική μου αγκαλιά και συνέχισα στην πορεία μας. Ένοιωθα πραγματική συγκίνηση. Ένοιωθα πως κρατώ στα χέρια μου έναν εύθραυστο θησαυρό. Μου φαινόταν, εκείνη τη στιγμή, πως δεν υπήρχε τίποτε πιο εύθραυστο απ' εκείνον σ' ολόκληρη τη Γη. Κοιτούσα, στο φως του φεγγαριού,  αυτό το χλωμό παιδικό μέτωπο, αυτά τα κλειστά ματόκλαδα, αυτές τις μπούκλες που χόρευαν απαλά στον άνεμο και είπα στον εαυτό μου: «...αυτό που θωρείς είναι μόνο ένα κέλυφος. Το πιο σημαντικό απ' όλα, είναι αυτό που δε φαίνεται...».

Και καθώς τα χείλη του μισάνοιξαν, διαγράφοντας ένα αχνό χαμόγελο, σκέφτηκα συνάμα: «Αυτό που με συγκινεί τόσο πολύ, σ' αυτόν το μικρό πρίγκιπα που κοιμάται στην αγκαλιά μου, είναι η αφοσίωση του σ' ένα λουλούδι... Είναι η εικόνα ενός τριαντάφυλλου που λάμπει μέσα του, σαν τη φλόγα του λυχναριού - ακόμα κι' όταν κοιμάται...». Κι' αυτό τον έκανε να φαντάζει ακόμα πιο εύθραυστος στα μάτια μου. Γιατί τις φλόγες των λυχναριών πρέπει να τις προστατεύουμε διαρκώς: ένα μόνο φύσημα του ανέμου, αρκεί για να τις σβήσει...

Κι' έτσι, βαδίζοντας ολονυχτίς,  ανακάλυψα το πηγάδι με το ξημέρωμα της επόμενης μέρας.
Κεφάλαιο 25

- «Οι άνθρωποι...», είπε ο μικρός πρίγκιπας, «...στριμώχνονται μέσα σε τραίνα που τρέχουν, δίχως όμως να ξέρουν πια, τι πραγματικά γυρεύουν. Κι' έτσι εκνευρίζονται από το άγχος και γυρίζουν διαρκώς, γύρω - γύρω...

Και συμπλήρωσε:

- «Δεν αξίζει τον κόπο...»

Το πηγάδι στο οποίο είχαμε φτάσει, δεν έμοιαζε με τ' άλλα πηγάδια της ερήμου. Τα πηγάδια στις οάσεις της Σαχάρας ήταν απλοϊκές τρύπες, σκαμμένες στην άμμο, ενώ αυτό έμοιαζε με πηγάδι ενός χωριού. Σ' εκείνο το σημείο όμως, δεν υπήρχε κανένα χωριό και νόμισα πως έβλεπα όνειρο.

- «Είναι παράξενο...», είπα στο μικρό πρίγκιπα, «...που είναι όλα έτοιμα: το μαγκάνι, το σκοινί κι' ο κουβάς...»

Γέλασε, έπιασε το σκοινί και στριφογύρισε το μαγκάνι. Και το μαγκάνι βόγκηξε μακρόσυρτα, σαν παλιά φτερωτή, ξεχασμένη για χρόνια απ' τον άνεμο...

- «Τ' ακούς;», είπε ο μικρός πρίγκιπας, «...Το ξυπνήσαμε αυτό το πηγάδι και τώρα τραγουδάει...»

Δεν ήθελα να κουραστεί προσπαθώντας και του είπα:

- «Άσε να το κάνω εγώ ...είναι πολύ βαρύ για σένα».

Ανέβασα αργά - αργά τον κουβά - μέχρι επάνω - και τον ακούμπησα στο πέτρινο πεζούλι. Το τραγούδι του μαγκανιού αντηχούσε ακόμα στ' αυτιά μου και πάνω στο νερό που λικνιζόταν αργά, έβλεπα τον ήλιο να καθρεφτίζεται τρεμοπαίζοντας.

- «Διψώ γι' αυτό το νερό...», είπε ο μικρός πρίγκιπας. «...Δώσε μου να πιω...»

Και κατάλαβα τι ήταν, αυτό που γύρευε!

Ανασήκωσα τον κουβά μέχρι τα χείλια του. Ήπιε· με τα μάτια κλειστά. Ήταν γλυκό σα νέκταρ. Ήταν μια πραγματική γιορτή. Μια γιορτή γεννημένη από την πορεία κάτω απ' τ' αστέρια, απ' το τραγούδι του μαγκανιού, απ' τον κόπο των χεριών μου. Κι' ήταν καλό και για την καρδιά, σα δώρο. Όταν ήμουν μικρό παιδί, το φως απ' το Χριστουγεννιάτικο δέντρο, η ψαλμωδία της Λειτουργίας των Χριστουγέννων, η στοργή στα χαμόγελα των ανθρώπων... αυτά ήταν που έκαναν το Χριστουγεννιάτικο δώρο μου να λάμπει.

- «Οι άνθρωποι στον πλανήτη σου...», είπε ο μικρός πρίγκιπας, «...μπορούν και καλλιεργούν πέντε χιλιάδες τριαντάφυλλα, σ' ένα μόνο κήπο... κι' όμως δε μπορούν να βρουν σ' αυτό, αυτό που πραγματικά ψάχνουν...»

- «Όχι, δε μπορούν να το βρουν...», του αποκρίθηκα...

- «Και παρότι αυτό που ψάχνουν, υπάρχει και στο ΕΝΑ τριαντάφυλλο, ή σε ΜΙΑ μόνο γουλιά νερό...»

Και προσέθεσε:

- «Γιατί τα μάτια είναι τυφλά. Με την καρδιά πρέπει να ψάχνει κανείς...»

Ήπια κι' εγώ. Κι' επιτέλους, ανέπνευσα. Η άμμος, στο ξημέρωμα της μέρας, έχει το χρώμα του μελιού. Κι' αυτό το χρώμα του μελιού... μου έφερνε κι' αυτό χαρά. Γιατί όμως με σίμωνε μια αίσθηση λύπης;

- «Πρέπει να κρατήσεις την υπόσχεση σου», μου είπε τρυφερά ο μικρός πρίγκιπας, που ξανακάθισε δίπλα μου.

- «Ποια υπόσχεση;», ρώτησα.

- «Ξέρεις... ένα φίμωτρο για το αρνάκι μου... γιατί είμαι υπεύθυνος για το λουλούδι μου!».

Έβγαλα από την τσέπη μου, το μπλοκ με τις ζωγραφιές μου. Ο μικρός πρίγκιπας, τις κοίταξε κι' είπε γελώντας:

- «Τα μπαομπάμπ που ζωγράφισες, μοιάζουν λίγο με λάχανα...»

- «Ωχ!»

Κι' εγώ που ήμουν τόσο περήφανος για τα μπαομπάμπ μου!

- «Η αλεπού που 'φτιαξες... τα αυτιά της... μοιάζουν λίγο με κέρατα... κι' είναι υπερβολικά μακριά!».

Και ξαναγέλασε.

- «Δεν είναι δίκαιο, αγόρι μου καλό... εγώ δεν ήξερα να ζωγραφίζω τίποτε άλλο εκτός από βόες - από μέσα κι' απ' έξω», είπα.

- «Α! Δεν πειράζει...», είπε, «...τα παιδιά θα καταλάβουν».

Σχεδίασα λοιπόν κι' ένα φίμωτρο. Και του το έδωσα μ' ένα σφίξιμο στην καρδιά, λέγοντας:

- «Έχεις κάνει πλάνα... που δεν τα ξέρω...»

Δε μου απάντησε όμως. Είπε μόνο:

- «Ξέρεις... από την άφιξη μου στη Γη... κλείνει ένας χρόνος αύριο...

Και αφού έμεινε σιωπηλός για λίγο, προσέθεσε:

- «Εδώ πιο πέρα, ήταν το σημείο που έπεσα...» και κοκκίνισαν τα μάγουλα του.

Και δίχως να καταλαβαίνω το γιατί, ένοιωσα ξανά μια παράξενη θλίψη να με κυριεύει. Στο μυαλό μου ωστόσο στριφογύρισε η ερώτηση:

- «Άρα λοιπόν, δεν ήταν κατά τύχη, που εκείνο το πρωινό που σε γνώρισα - πριν οχτώ μέρες, περπατούσες, έτσι, ολομόναχος μεσ' την έρημο, χίλια μίλια μακριά απ' τον πολιτισμό! Γύριζες πίσω στο σημείο που έπεσες στη Γη;»

Και προσέθεσα κάπως διστακτικά:

- «Ίσως επειδή πλησίαζε η επέτειος του ερχομού σου;»

Κι' ο μικρός πρίγκιπας ξανακοκκίνισε, ακόμα πιο πολύ. Δεν απαντούσε ποτέ σε τέτοιες ερωτήσεις, αλλά όταν κοκκινίζει κανείς, αυτό συνήθως σημαίνει "ναι"... - έτσι δεν είναι;

- «Ωχ!», του είπα, «φοβάμαι...»

Μα με διέκοψε λέγοντας:

- «Τώρα έχεις δουλειά να κάνεις. Πρέπει να γυρίσεις πίσω στη μηχανή σου. Εγώ θα σε περιμένω εδώ. Έλα πάλι αύριο το βράδυ...».

Μα τα λόγια του δε με καθησύχασαν.

Θυμόμουν την αλεπού.

Κινδυνεύεις να κλάψεις λίγο, αν αφήσεις να σ' εξημερώσουν...

Κεφάλαιο 26

Κοντά στο πηγάδι, υπήρχε ένας παλιός, ερειπωμένος, πέτρινος τοίχος. Καθώς επέστρεφα πίσω από τη δουλειά μου, το βράδυ της επόμενης μέρας, είδα από μακριά το μικρό μου πρίγκιπα να είναι καθισμένος ψηλά, πάνω στον τοίχο, με τα πόδια του να κρέμονται. Και τον άκουσα που έλεγε:

- «Δεν το θυμάσαι καθόλου, λοιπόν; Δεν είναι ΕΔΩ, το σωστό σημείο!».

Κι' αναμφίβολα, μια άλλη φωνή πρέπει να του απάντησε, γιατί αποκρίθηκε:

- «Κι' όμως! Κι' όμως... η μέρα είναι η σωστή, αλλά δεν είναι εδώ το σωστό σημείο...»

Συνέχισα την πορεία μου προς τον ερειπωμένο τοίχο. Δεν έβλεπα τίποτε, ούτε άκουγα κανέναν. Και σε λίγο, τον άκουσα ξανά, να λέει:

- «...Και βέβαια. Θα δεις εκεί που αρχίζουν τα χνάρια μου στην άμμο. Δεν έχεις παρά να με περιμένεις. Θα είμαι εκεί, απόψε...»

Ήμουν είκοσι μέτρα από τον τοίχο, κι' ακόμα δεν έβλεπα τίποτε.

Την ησυχία, διέκοψε ξανά η φωνή του μικρού πρίγκιπα, που είπε:

- «Είναι καλό το δηλητήριο σου; Είσαι σίγουρος ότι δε θα υποφέρω για πολύ;»

Σταμάτησα, με την καρδιά μου αλαφιασμένη, αλλά εξακολουθώντας να μην καταλαβαίνω...

- «Και τώρα, φύγε...», ακούστηκε ξανά η φωνή του, «...θέλω να κατέβω!».

Τότε κι' εγώ χαμήλωσα το βλέμμα μου προς τη βάση του τοίχου κι' αναπήδησα με το θέαμα! Ήταν εκεί, ανασηκωμένο, στραμμένο προς το μικρό πρίγκιπα, ένα απ' αυτά τα κιτρινωπά φίδια της ερήμου, που σε στέλνουν στον άλλο κόσμο σε μισό λεπτό. Ανασκαλεύοντας την τσέπη μου για το περίστροφο μου, άρχισα να τρέχω προς τον τοίχο όσο πιο γρήγορα μπορούσα· μα με το θόρυβο που έκανα, το φίδι κύλησε απαλά προς την άμμο, σαν πίδακας νερού που χάνεται σε συντριβάνι και γλίστρησε ανάμεσα στις πέτρες, δίχως ιδιαίτερη βιασύνη, μ' έναν ελαφρύ μεταλλικό ήχο.

Έφτασα στον τοίχο πάνω στην ώρα, έχοντας μόλις προλάβει να πιάσω στην αγκαλιά μου το μικρό μου αγόρι... το μικρό μου πρίγκιπα... κατάλευκο σαν τις νιφάδες του χιονιού.

- «Μα τι ήταν κι' αυτό! Μιλάς τώρα και με τα φίδια!», του είπα.

Χαλάρωσα το χρυσαφί φουλάρι που φορούσε, τυλιγμένο πάντα στο λαιμό του. Του δρόσισα το μέτωπο και του έδωσα να πιει νερό. Και τώρα δεν τολμούσα πια να τον ρωτήσω τίποτε...

Με κοίταξε πολύ σοβαρά και κρεμάστηκε σφιχτά πάνω μου. Ένοιωθα την καρδιά του να σκιρτά, σαν την καρδιά του πουλιού, που ξεψυχά χτυπημένο απ' τα βόλια του τουφεκιού. Μου είπε:

- «Είμαι ευχαριστημένος που κατάφερες να βρεις τι έφταιγε με τον κινητήρα σου. Έτσι, θα μπορέσεις να γυρίσεις σπίτι σου...»

- «Μα πως το ήξερες εσύ;», ρώτησα, γιατί ερχόμουν - ακριβώς - να του πω ότι - παρά τις λιγοστές ελπίδες - είχα καταφέρει να επισκευάσω το αεροπλάνο μου!

Δεν απάντησε διόλου στην ερώτηση μου, πρόσθεσε όμως:

- «Κι' εγώ, σήμερα, θα γυρίσω σπίτι μου...»

Και συμπλήρωσε μελαγχολικά:

- «Είναι πολύ πιο μακριά... είναι πολύ πιο δύσκολο...»

Το ένοιωθα πλήρως, ότι συνέβαινε κάτι σχεδόν εξωπραγματικό. Τον κρατούσα σφιχτά στην αγκαλιά μου - σα μικρό παιδί κι' όμως είχα την αίσθηση ότι γλιστρούσε απ' τα χέρια μου, προς τα πάνω... προς μια άβυσσο... χωρίς να μπορώ να κάνω τίποτε για να τον συγκρατήσω...

Με το βλέμμα του σοβαρό, μα απορροφημένο κάπου πολύ μακριά, μου είπε:

- «Έχω το αρνάκι σου. Έχω και το κουτάκι για το αρνάκι. Κι' έχω και το φίμωτρο...»

Και χαμογέλασε μελαγχολικά.

Περίμενα υπομονετικά. Ένοιωθα ότι άρχιζε σιγά - σιγά να ξαναζωντανεύει:

- «Μικρό μου αγόρι, εσύ... φοβάσαι...»

Φυσικά και φοβόταν! Όμως χαμογέλασε γλυκά κι' είπε:

- «Απόψε το βράδυ, θα φοβηθώ πολύ περισσότερο...»

Ένοιωσα και πάλι να παγώνω από την αμείλικτη αίσθηση του αναπόφευκτου. Και κατάλαβα πως δεν άντεχα στη σκέψη να μην ακούσω ποτέ ξανά αυτό το γέλιο. Το γέλιο που ήταν για μένα σα μια όαση μέσ' στην έρημο.

- «Μικρό μου αγόρι, θέλω να σε ξανακούσω να γελάς...»

Εκείνος όμως μου αποκρίθηκε:

- «Αυτή τη νύχτα, κλείνει ένας χρόνος. Το αστέρι μου θα βρίσκεται ακριβώς πάνω από το σημείο στ' οποίο πάτησα στη Γη, πριν ένα χρόνο...»

- «Μικρό μου αγόρι, πες μου ότι είναι ένα κακό όνειρο αυτή η ιστορία με το φίδι και το σημείο που ήρθες και το αστέρι...»

Δεν απάντησε όμως στην ερώτηση μου. Μου είπε μόνο:

- «Αυτό που είναι σημαντικό, δεν το βλέπουν τα μάτια...»

- «Και βέβαια...»

- «Είναι όπως με το λουλούδι. Αν αγαπάς ένα λουλούδι που βρίσκεται σ' ένα αστέρι, είναι υπέροχο να κοιτάς τον ουρανό τη νύχτα. Όλα τα αστέρια θα μοιάζουν ανθισμένα».

«Είναι όπως με το νερό. Αυτό που μου έδωσες να πιω, ήταν ωραίο σα μουσική, μουσική απ' το μαγκάνι και το σκοινί... θυμάσαι;... πόσο πραγματικά καλό ήταν».

- «Και βέβαια...»

- «Τη νύχτα θα κοιτάζεις τ' άστρα. Το δικό μου είναι πολύ μικρό, για να σου το δείξω, που βρίσκεται. Είναι καλύτερα έτσι. Το αστέρι μου, θα είναι για σένα ένα αστέρι ανάμεσα σ' όλα τ' αστέρια. Κι' έτσι θα χαίρεσαι να κοιτάζεις όλα τ' αστέρια... Όλα τ' αστέρια θα είναι φίλοι σου. Κι' εξάλλου, θέλω να σου κάνω ένα δώρο...»

Και γέλασε ξανά.

- «Α! Μικρό μου αγόρι, μικρό μου αγόρι... πόσο χαίρομαι ν' ακούω αυτό το γέλιο!»

- «Ακριβώς, αυτό θα είναι το δώρο μου... θα είναι όπως με το νερό...»

- «Τι θέλεις να πεις;»

- «Τ' αστέρια ανήκουν σ' όλους τους ανθρώπους· αλλά για τους ανθρώπους, δεν έχουν όλα τ' αστέρια την ίδια σημασία. Για κάποιους, που ταξιδεύουν, τ' αστέρια είναι οδηγοί, σημεία προσανατολισμού. Γι' άλλους πάλι, δεν είναι τίποτε παραπάνω από αχνά φωτάκια στον ουρανό. Γι' άλλους, που είναι επιστήμονες, αντιπροσωπεύουν ερωτήσεις και προβλήματα. Για τον επιχειρηματία μου, αντιπροσώπευαν τον πλούτο. Μα όλα αυτά τα αστέρια - εκεί πάνω - μένουν σιωπηλά. Εσύ όμως... εσύ... θα 'χεις τ' άστρα όπως κανείς άλλος δεν τα έχει...

- «Τι θέλεις να πεις;»

- «Όταν θα κοιτάζεις τον ουρανό τη νύχτα, μιας και θα ζω σ' ένα απ' τ' αστέρια, μιας και θα γελάω σ' ένα απ' τ' αστέρια, θα είναι τότε για σένα σαν να γελούν όλα τ' αστέρια. Εσύ θα έχεις - εσύ μόνο - άστρα που ξέρουν να γελούν!».

Και γέλασε ξανά.

- «Κι' όταν καταλαγιάσει η λύπη σου (γιατί πάντα καταλαγιάζει η λύπη, τελικά) θα είσαι ευχαριστημένος που με γνώρισες. Θα είσαι για πάντα φίλος μου. Θα θέλεις να γελάμε μαζί. Και μερικές φορές, θ' ανοίγεις το παράθυρο σου - έτσι - γι' αυτή τη χαρά... Κι' οι φίλοι σου θα μένουν πραγματικά κατάπληκτοι να σε βλέπουν να γελάς, κοιτώντας τον ουρανό. Κι' εσύ λοιπόν θα τους λες: "Ναι, τ' αστέρια πάντα με κάνουν να γελώ!". Κι' εκείνοι θα σε περνάνε για τρελό. Θα σου έχω κάνει την πιο πονηρή φάρσα...».

Και γέλασε ξανά.

- «Θα είναι σαν να σου έχω δώσει - αντί γι' αστέρια - μυριάδες μικρά κουδουνάκια που ξέρουν να γελούν...».

Και γέλασε ξανά, αλλά το πρόσωπο του κατσούφιασε και μου είπε, σοβαρά:

- «Απόψε το βράδυ... ξέρεις... μην έρθεις κοντά μου...».

- «Δε θα σ' εγκαταλείψω», του είπα.

- «Θα μοιάζει κάπως σαν να πονάω... Θα μοιάζει λίγο σαν να πεθαίνω. Κάπως έτσι θα είναι. Μην έρθεις να το δεις αυτό... δεν αξίζει τον κόπο...».

- «Δε θα σ' αφήσω μόνο σου».

Ήταν όμως ανήσυχος.

- «Αυτό που σου λέω... είναι και για το φίδι. Δεν πρέπει να δαγκώσει κι' εσένα... Δεν πρέπει να σε σκοτώσει... Τα φίδια έχουν κακία μέσα τους. Μπορεί να σε σκοτώσει μόνο και μόνο για την ευχαρίστηση του...».

- «Δε θα σ' αφήσω μόνο σου».

Κατιτί τον καθησύχασε όμως:

- «Είναι αλήθεια βέβαια... ότι δεν έχουν αρκετό δηλητήριο και για δεύτερο δάγκωμα...».

Εκείνη - εκεί - τη νύχτα δεν τον είδα να ξεκινάει. Ξεγλίστρησε αθόρυβα, σκαστός μεσ' στο σκοτάδι. Όταν κατάφερα να τον προλάβω, περπατούσε αποφασιστικά, με βήμα γοργό. Και μου είπε μοναχά:

- «Ω! Είσαι εδώ...»

Και μ' έπιασε απ' το χέρι. Μα ήταν ακόμα ανήσυχος:

- «Έκανες λάθος που ήρθες. Θα στεναχωρηθείς. Θα μοιάζει σα να 'χω πεθάνει, χωρίς να είναι αληθινό...».

Εγώ ήμουν αμίλητος...

- «Καταλαβαίνεις... Είναι πολύ μακριά. Δε μπορώ να το πάρω μαζί μου αυτό το σώμα - εκεί πάνω. Είναι πολύ βαρύ».

Εγώ ήμουν ακόμα αμίλητος...

- «Θα μείνει όμως, όπως ένα αφημένο παλιό όστρακο. Δε στεναχωριόμαστε για τα παλιά όστρακα...».

Εγώ είχα μείνει άλαλος...

Έχασε λίγο απ' το κουράγιο του. Μα έκανε ακόμα μια προσπάθεια:

- «Ξέρεις... θα είναι όμορφο αυτό. Κι' εγώ θα τα κοιτάζω τ' άστρα. Όλα τ' άστρα θα 'ναι σαν πηγάδια με σκουριασμένο μαγκάνι. Όλα τ' άστρα θα μου φέρνουν νερό για να πιω...».

Εγώ δεν είχα λόγια πια...

- «Θα είναι απόλυτα διασκεδαστικό! Εσύ θα έχεις πεντακόσια εκατομμύρια κουδουνάκια, εγώ θα έχω πεντακόσια εκατομμύρια βρυσούλες...».

Κι' έμεινε κι' εκείνος αμίλητος, καθώς δάκρυα κυλούσαν απ' τα μάτια του...

- «Εκεί-δα είναι. Άφησε με να προχωρήσω μόνος μου».

Και κάθισε, καθώς ένοιωσε το φόβο γι' αυτό που τον περίμενε.

Μου είπε τότε:

- «Ξέρεις... το λουλούδι μου... είμαι υπεύθυνος γι' αυτό! Κι' εκείνο είναι τόσο αδύναμο! Και τόσο αθώο. Έχει μόνο τέσσερα μικρούτσικα αγκαθάκια για να προστατευτεί απέναντι σ' ολόκληρο τον κόσμο...».

Κάθισα κι' εγώ, γιατί ένοιωθα τα γόνατα μου κομμένα. Και μου είπε:

- «Να... Αυτό είν' όλο...»

Δίστασε για λίγο ακόμα, και μετά σηκώθηκε. Έκανε ένα βήμα μπροστά. Εγώ, δε μπορούσα ούτε να σαλέψω...

Φάνηκε μονάχα, μια κιτρινωπή αναλαμπή, πλάι στον αστράγαλο του. Έμεινε για μια στιγμή ακίνητος. Δε φώναξε. Έπεσε απαλά, σα δεντρί που χάνει τις ρίζες του. Δεν ακούστηκε ούτε ένας ψίθυρος, καθώς έγειρε στην άμμο.

Κεφάλαιο 27

Τώρα πια, βέβαια, έχουν περάσει ήδη έξη χρόνια... Ποτέ μέχρι τώρα δεν είχα διηγηθεί αυτή την ιστορία. Οι σύντροφοι μου που με ξαναείδαν, σίγουρα χάρηκαν πολύ που με ξαναείδαν ζωντανό. Ήμουν περίλυπος, όμως τους έλεγα για δικαιολογία: "Φταίει η κούραση...".

Τώρα έχει καταλαγιάσει λίγο η θλίψη μου. Δηλαδή... όχι εντελώς. Όμως, είμαι σίγουρος ότι επέστρεψε στον πλανήτη του, γιατί, με το ξημέρωμα της επόμενης μέρας, δε μπόρεσα να βρω το σώμα του. Κι' αυτό το σώμα, δεν ήταν δα και τόσο πολύ βαρύ... Και χαίρομαι τις νύχτες, που ακούω τ' αστέρια. Μοιάζουν πράγματι με πεντακόσια εκατομμύρια μικρά κουδουνάκια...

Να όμως που συνέβη και κάτι απροσδόκητο. Στο φίμωτρο που είχα ζωγραφίσει για το αρνάκι του μικρού πρίγκιπα, ξέχασα να βάλω το δερμάτινο λουρί! Έτσι, δε θα μπορέσει ποτέ να το φορέσει στο αρνάκι. Αναρωτιέμαι λοιπόν: "Τι να συνέβη στον πλανήτη του; Ίσως λοιπόν - τελικά - το αρνάκι να έφαγε το λουλούδι...".

Άλλοτε λέω στον εαυτό μου: "Σίγουρα, όχι! Ο μικρός πρίγκιπας, σκέπαζε κάθε βράδυ με τη γυάλα το λουλούδι του και θα 'χε σίγουρα και το νου του στο αρνάκι του...". Κι' έτσι αισθάνομαι ευτυχής. Κι' όλα τ' αστέρια γελούν τρυφερά.

Κι' άλλοτε λέω στον εαυτό μου: "Ξεχνιέται όμως κανείς - καμιά φορά - κι' αυτό είν' αρκετό! Ίσως να ξέχασε, κάποιο βράδυ, τη γυάλα ή ίσως να ξεγλίστρησε αθόρυβα, κάποια νύχτα, το αρνάκι...". Τότε είναι, λοιπόν, που τα κουδουνάκια μεταμορφώνονται σε κλάματα!...

Κι' εδώ, βέβαια, βρίσκεται ένα μεγάλο μυστήριο. Γιατί για σας, που αγαπάτε το μικρό πρίγκιπα, όπως και για μένα βέβαια εξίσου, τίποτα στο σύμπαν δε μπορεί να είναι πια το ίδιο, αν σε κάποιο μακρινό μέρος - κι' ας μην ξέρουμε ακριβώς που - ένα αρνάκι - άσχετα αν το έχουμε ή δεν το έχουμε δει ποτέ - φάει (ή δε φάει) ένα τριαντάφυλλο...

Κοιτάξτε τον ουρανό. Αναρωτηθείτε: να έφαγε άραγε ή να μην έφαγε, το αρνάκι το τριαντάφυλλο; Αναρωτηθείτε... και θα δείτε, πως όλα αλλάζουν...

Και κανείς από τους μεγάλους, δε θα καταλάβει ποτέ, πόσο σημαντικό είναι αυτό!

Ετούτο 'δώ, είναι για μένα το πιο όμορφο αλλά και το πιο θλιμμένο τοπίο στον κόσμο. Είναι το ίδιο τοπίο που υπάρχει και στις προηγούμενες σελίδες, το σχεδίασα όμως άλλη μια φορά για σας το δείξω και να μπορέσετε να το προσέξετε. Εδώ ακριβώς είναι, που πρωτοεμφανίστηκε ο μικρός πρίγκιπας πάνω στη Γη κι' από 'δώ είναι που χάθηκε...

Παρατηρείστε με προσοχή αυτό το τοπίο, για να είστε σίγουροι ότι θα το αναγνωρίσετε, αν ταξιδέψετε κάποτε στην Αφρική,  στην έρημο.
Κι' αν τύχει να σας φέρει ο δρόμος σας εκεί, σας παρακαλώ θερμά να μη βιαστείτε... περιμένετε για λίγο κάτω απ' το αστέρι! Κι' αν δείτε να σας πλησιάζει ένα παιδί, αν γελάει, αν έχει ξανθά μαλλιά, αν δεν απαντάει στις ερωτήσεις σας, τότε θα μπορέσετε να μαντέψετε ποιος είναι...  Να χαρείτε τότε... φανείτε συμπονετικοί! Μη μ' αφήσετε στη θλίψη μου: γράψτε μου γρήγορα πως ξαναγύρισε...






Μια φορά κι έναν καιρό σε έναν όμορφο κήπο με λαχανικά ζούσε ένα μικρό σαλιγκάρι. Όπως όλα τα σαλιγκάρια αγαπούσε τη βροχή. Μόλις σταματούσε να βρέχει, τσουπ, αμέσως έβγαινε βόλτα. Το μικρό μας σαλιγκάρι ήταν και πολύ περίεργο. Ήθελε συνέχεια να μαθαίνει καινούρια πράγματα.

Μια μέρα, εκεί που μασουλούσε ένα μαρουλόφυλλο, άκουσε τη φωνή του κηπουρού. Είπε πολλά, μα το σαλιγκάρι μας είχε μια άγνωστη λέξη: «ουράνιο τόξο». Τι ήταν πάλι αυτό;

Πάει λοιπόν και βρίσκει το φίλο του, το βατραχάκι. Το βατραχάκι όλο πηδούσε από δω κι από κει κι έτσι ήξερε ένα σωρό απίθανα πράγματα.

- «Καλημέρα βατραχάκι», είπε το σαλιγκάρι. «Μήπως ξέρεις τι είναι αυτό το ουράνιο τόξο;».

- «Α!! Είναι το πιο όμορφο πράγμα του κόσμου», απάντησε το βατραχάκι. «Βγαίνει μετά τη βροχή».

- «Μετά τη βροχή; Μα εγώ πώς δεν το είδα ποτέ;» Το σαλιγκάρι ρώτησε με μεγάλη αγωνία. Αφού πάντα έβγαινε βόλτα μετά τη βροχή!

- «Δεν μπορείς να το δεις από εδώ κάτω χαμηλά, δε φαίνεται κάτω από τα φύλλα. Θα πρέπει να πας ως την άλλη πλευρά και να ανέβεις στο καρότσι του κήπου. Από εκεί θα το δεις», του εξήγησε το βατραχάκι.

- «Πώς θα πάω εκεί;», ρώτησε το σαλιγκάρι.

- «Πήγαινε ευθεία, ώσπου να φτάσεις στα μπρόκολα. Εκεί ρώτα ξανά. Μόνο που πρέπει να ξεκινήσεις τώρα για να προλάβεις».

Μια και δυο ξεκινά το σαλιγκαράκι μας ευθεία ώσπου να φτάσει στα μπρόκολα. Εκεί συνάντησε ένα μυρμήγκι, που αγκομαχώντας κουβαλούσε ένα μεγάλο σπυρί καλαμπόκι.

- «Καλημέρα, μυρμήγκι. Εε, στάσου, πού πας;», φώναξε το σαλιγκαράκι μόλις είδε πως το μυρμηγκάκι δεν του έδωσε σημασία. «Μόνο να ρωτήσω πώς πάω στο καρότσι του κήπου θέλω», φώναξε δυνατά, γιατί ήδη ακούγονταν κάποιες μακρινές βροντές.

- «Βιάζομαι μη με προλάβει η βροχή!», του φώναξε το μυρμήγκι. Ύστερα κοντοστάθηκε σκουπίζοντας το ιδρωμένο μούτρο του. «Συνέχισε ευθεία ως τις ντομάτες και στρίψε δεξιά μέχρι τις μπάμιες. Εκεί ρώτα ξανά», του είπε το μυρμηγκάκι κι αμέσως φορτώθηκε ξανά το καλαμπόκι συνεχίζοντας το δρόμο του.

- «Ευχαριστώ!», φώναξε το σαλιγκάρι μα το μυρμήγκι ήδη είχε απομακρυνθεί.

Γλιστρώντας αργά λοιπόν έφτασε το σαλιγκάρι μας στις ντομάτες και μετά στις μπάμιες. Εκεί είδε μια καταπράσινη σαύρα.

- «Καλημέρα σαύρα! Μπορείς να μου πεις πού είναι το καρότσι του κήπου;», ρώτησε λίγο φοβισμένο, γιατί δε θυμόταν καλά τι έτρωγαν αυτά τα όμορφα πλάσματα. Λες να έτρωγαν σαλιγκάρια και να 'χαμε άλλα;

- «Βέβαια. Προχώρα μέχρι τα αγγούρια και μετά στρίψε αριστερά στα παντζάρια. Εκεί ρώτα ξανά», του είπε η σαύρα.

- «Ευχαριστώ!», φώναξε το σαλιγκάρι και σύρθηκε λίγο πιο γρήγορα καλού κακού!

Αργά, αργά λοιπόν έφτασε το σαλιγκάρι μας στα παντζάρια. Μπροστά του είδε ένα τζιτζίκι με μπουφάν.

- «Καλημέρα τζιτζίκι! Ε, πού πας; Πώς θα βρω το καρότσι του κήπου;», φώναξε το σαλιγκαράκι να ακουστεί, γιατί ο αέρας είχε δυναμώσει.

- «Βιάζομαι να βρω μια ζεστή κρυψώνα. Ήρθε το φθινόπωρο και κάνει κρύο. Πέρνα ανάμεσα στα κρεμμύδια και τα καρότα. Μόλις αφήσεις πίσω σου τα κουνουπίδια και τις μελιτζάνες, θα το δεις μπροστά σου. Φεύγω τώρα γιατί άρχισε να ψιχαλίζει!», είπε και εξαφανίστηκε χοροπηδώντας.

Με γρήγορο σούρσιμο το σαλιγκάρι συνέχισε το δρόμο του. Η βροχή δυνάμωσε. Βροντές κι αστραπές τρόμαζαν το μικρό μας σαλιγκάρι. Δεν τα παρατούσε όμως. Ήθελε να δει το ουράνιο τόξο.

Η βροχή είχε κοπάσει μόλις έφτασε μπροστά το καρότσι. Κουρασμένο αλλά χαρούμενο το σαλιγκάρι μας έβαλε τα δυνατά του να συρθεί πάνω στο καρότσι.

Κι εκεί, ανάμεσα στα σύννεφα, ξεπρόβαλλε το ουράνιο τόξο. Όλα τα χρώματα της φύσης πάνω στον καθαρό ουρανό. Το σαλιγκάρι μας έμεινε άφωνο να κοιτάει το υπέροχο θέαμα.

«Άξιζε το μακρύ ταξίδι», μουρμούρισε καθώς η νύχτα έπεφτε. Κουρασμένο καθώς ήταν, αποκοιμήθηκε εκεί στο καρότσι. Κι ήταν τα όνειρά του γεμάτα χρώματα, όλα τα χρώματα του ουράνιου τόξου!





Σ’ ένα όμορφο κτήμα, δίπλα στη θάλασσα, ήταν φυτεμένες εδώ και πολλά χρόνια δυο ελιές, η Έλι και η Λία. Τις είχαν φυτέψει στην άκρη του κτήματος μακριά από το σπίτι κι από όλα τα υπόλοιπα δέντρα. Ακόμη κι ο δρόμος ήταν από την άλλη πλευρά. Ούτε έβλεπαν ούτε άκουγαν κανέναν εκεί που τις είχαν βάλει.

- Ευτυχώς που έχουμε η μία την άλλη και κάνουμε συντροφιά. Αλλιώς, θα μας είχε φάει η μοναξιά.

- Είσαι με τα καλά σου; Μπορεί να σε φάει η μοναξιά; Αρκούδα είναι;

- Αρκούδα δεν είναι αλλά να σε φάει μπορεί. Αν έχεις όμως ένα φίλο πλάι σου ούτε που σε πλησιάζει.

- Καλά που είμαστε παρέα δηλαδή.

- Αυτό σου λέω.

Κάθε πρωί ερχόταν τα πουλιά, καθόταν στα κλαδιά τους και τσιρ- τσιρ τους έλεγαν τα νέα. Έτσι μαθαίνανε τι συμβαίνει στο κτήμα αλλά και σε όλη την γύρω περιοχή. Άλλος κανείς δεν περνούσε από ‘κει.

Καμιά φορά μόνο, ο Φιλαράκος, το σκυλί της οικογένειας που είχε έρθει τελευταία στο κτήμα, ερχόταν κατά ‘κει, αλλά κι αυτός ή που θα κυνηγούσε καμιά πεταλούδα ή που θα έτρεχε να γαβγίσει σε κανένα αυτοκίνητο. Ποτέ δεν κάθισε να μιλήσουν, να τους πει ποιος τον έφερε, πως τα περνάει, αν είναι ευχαριστημένος. Φυσικά αυτό δεν εμπόδισε την Έλι και τη Λία να πάρουν τις πληροφορίες τους και να μάθουνε τα πάντα για το Φιλαράκο.

«Μα να μην ξέρουμε ποιος μένει δίπλα μας;  - Δεν είναι σωστό αυτό.» έλεγε η μια στην άλλη για να δικαιολογήσουν την περιέργειά τους.

H Έλι και η Λία. H Έλι και η Λία.

Ο Φιλαράκος είχε έρθει πριν μερικούς μήνες στο κτήμα. Τον είχε φέρει ο κυρ–Παντελής για να παίζουν τα εγγόνια του, όταν έρχονται για διακοπές, αλλά και για να φυλάει το κτήμα όταν λείπουν το χειμώνα. Το σπουργίτι, ο Σταχτής, που είχε πιάσει μια μέρα κουβέντα μαζί του, είχε μάθει τα πάντα γι’ αυτόν και κυρίως ότι ήταν πολύ χαρούμενος που απέκτησε επιτέλους σπίτι και οικογένεια.

Γεννήθηκε στο δρόμο, είπε στον Σταχτή. Τη μανούλα του δεν τη γνώρισε ποτέ. Τριγυρνούσε μόνος και πεινασμένος. Τα ποδαράκια του ήταν τόσο αδύναμα που με δυσκολία τον κρατούσαν όρθιο.

Μέχρι που βρέθηκε κάποιος και τον μάζεψε απ’ το δρόμο. Τον έβαλε σ’ ένα ζεστό κλουβί και τον τάισε. Κάθε μέρα ερχόταν, του έδινε φαγητό και νερό, του χάιδευε το κεφαλάκι για λίγο κι έπειτα έφευγε. Πήγαινε να φροντίσει και τ’ άλλα ζώα που ήταν κι αυτά σε κλουβιά όπως ο ίδιος. Ο Φιλαράκος, χαιρόταν βέβαια που δεν γουργούριζε πια η κοιλίτσα του από την πείνα αλλά ένιωθε τόσο μόνος και καμιά φορά κλαψούριζε με παράπονο. Όταν εμφανίστηκε ο κυρ-Παντελής, τον πήρε στην αγκαλιά του και φύγανε μαζί για το σπίτι, η χαρά του δε λεγότανε.

Τα παιδιά και τα εγγόνια του κυρ-Παντελή που είχαν έρθει για τις καλοκαιρινές τους διακοπές, υποδέχτηκαν τον Φιλαράκο μ’ ενθουσιασμό. Όλοι τον φώναζαν κοντά τους για να τον χαϊδέψουν κι ο Φιλαράκος έτρεχε απ’ τον ένα στον άλλο ξετρελαμένος απ’ τη χαρά του. Κουνούσε την ουρίτσα του κι έγλυφε ότι προλάβαινε, παπούτσια, χέρια, μύτες, μάγουλα, κι όλοι γελούσαν με τα καμώματα του.

Κάθε μέρα, παίζανε μαζί του, τον βγάζανε βόλτα, τον χαϊδεύανε. Τι άλλο να ήθελε ο Φιλαράκος για να είναι ευτυχισμένος; Καμιά φορά τον παίρνανε και στη θάλασσα όταν πήγαιναν για μπάνιο. Το νερό, όπως εξομολογήθηκε στο σπουργίτι το Σταχτή, δεν του άρεσε και πολύ αλλά για το χατίρι τους έμπαινε κι έκανε πως χαίρεται. Με την πρώτη ευκαιρία όμως που δεν τον κοιτούσαν κολυμπούσε γρήγορα έξω και τίναζε το τρίχωμα του να στεγνώσει. Προτιμούσε το παιχνίδι στη ζεστή και μαλακή άμμο κι ας χωνόταν καμιά φορά στη μουσούδα του και τον έκανε να φταρνίζεται με τις ώρες. Τα παιδιά γελούσαν όταν φταρνιζόταν κι ο Φιλαράκος χαιρόταν κι αυτός μαζί τους.

Μέρα νύχτα, ακοίμητος φρουρός ο Φιλαράκος, γάβγιζε σε όποιον πλησίαζε το κτήμα. Τους γείτονες μόνο σταμάτησε να γαβγίζει γιατί κατάλαβε από τα πολλά σουτ που του έλεγε ο κυρ-Παντελής ότι αυτό δεν τους άρεσε καθόλου. Ο καημένος ο Φιλαράκος ήθελε να κάνει μόνο ότι άρεσε στη «οικογένεια» του γιατί τους αγαπούσε πολύ και ήθελε να είναι ευχαριστημένοι μαζί του.

Έτσι η Έλι και η Λία είχαν μάθει τα πάντα για τον Φιλαράκο.

Μια μέρα που κοντοστάθηκε για λίγο πρόλαβαν και του έπιασαν κουβέντα.

- Ώστε εσύ είσαι ο Φιλαράκος.

- Ναι, εγώ. Εσείς ποιες είστε;

- Εγώ είμαι η Λία κι από ‘δω η Έλι.

- Χαίρομαι που σας γνωρίζω. Εγώ ξέρετε μένω εδώ στο κτήμα. Με υιοθέτησε η οικογένεια που μένει εδώ και είμαι κι εγώ τώρα μέλος της.

- Το ξέρουμε. Μας τα είπε όλα το σπουργίτι ο Σταχτής.

- Α ναι, είναι φίλος μου, γνωριστήκαμε όταν πρωτοήρθα.

- Λοιπόν για πες μας, σ’ αρέσει εδώ;

- Αν μ’ αρέσει λέει. Η οικογένεια μου είναι πολύ καλοί άνθρωποι και μ’ αγαπάνε πολύ. Κι εγώ τους αγαπώ και κάνω ότι μπορώ για να τους το δείχνω. Τους κάνω χαρές όταν τους βλέπω, τρίβομαι στα πόδια τους, κουνάω την ουρά μου. Πιο πολύ απ’ όλα όμως τους αρέσει όταν γαβγίζω τους ξένους. Τότε έρχονται, μου χαϊδεύουν το κεφάλι και μου λένε: «μπράβο, καλό σκυλί» κι εγώ χαίρομαι ακόμη περισσότερο.

Από τότε που γνωριστήκανε, ο χαρωπός Φιλαράκος, έτσι τον έλεγε η Λία, ερχόταν κάθε μέρα να τους καλημερίσει και να τους φέρει νέα από το σπίτι. Οι κουτσομπόλες είχαν έτσι πλήρη ενημέρωση για το τι συμβαίνει στο κτήμα.

Ένα βροχερό πρωινό όμως ήρθε αναστατωμένος.

- Έφυγαν όλοι και δεν με πήραν μαζί.

- Καλά μην κάνεις έτσι, θα ξανάρθουν, του είπαν.

Η Έλι και η Λία κοίταξαν τα γκρίζα σύννεφα στον ουρανό κι ύστερα κοιτάχτηκαν μεταξύ τους και δεν είπαν τίποτε άλλο.

Οι μέρες περνούσαν και κανένας δεν ερχόταν, παρά μόνο ο γείτονας για να του βάλει νερό και φαγητό. Ο Φιλαράκος, κάθε φορά που άκουγε την εξώπορτα ν’ ανοίγει, έτρεχε με λαχτάρα και κάθε φορά έφευγε απογοητευμένος. Μαράζωνε μέρα με τη μέρα, του έλειπε η οικογένεια του και δεν καταλάβαινε γιατί τον άφησαν μόνο. Η Έλι και η Λία προσπαθούσαν να τον παρηγορήσουν αλλά όταν έφευγε έλεγαν μεταξύ τους.

Η μοναξιά είναι άγριο πράγμα.

Αχ κυρ- Παντελή ο Φιλαράκος πιο πολύ απ’ το νερό και την τροφή που φρόντισες να έχει, χρειάζεται το χάδι σας για να ζήσει κι εσείς τον αφήσατε μόνο του να σας φυλάει το σπίτι.



Τα χωράφια στον Πηλό σμίγουν με τη θάλασσα, και όταν είναι βαρυχειμωνιά λάσπες και πηλοί παρασέρνονται στη θάλασσα από τη βροχή, ενώ όταν η θάλασσα είναι τρικυμιώδης, τα κύματα βγαίνουν στη στεριά και τραβούν τα χώματα της γης, μέσα στα θάλασσα. Τα χώματα είναι μαλακά και εύκολα σκάβονται, γι αυτό το λόγο η περιοχή κάποιες φορές χρησίμευε από τους πειρατές μέσα να κρύβουν μπαούλα θησαυρών που κούρσευαν και πλιατσικολογούσαν.

Οι γεροντότεροι έλεγαν ιστορίες πώς ήταν καταραμένος τόπος, ένας τόπος που φιλοξενούσε ληστές και δολοφόνους, και πώς τις ανέστερες νύχτες με ένα φανάρι θυέλλης έβγαιναν με τις βάρκες τους και άναβαν φωτιές για να μετρήσουν τη λεία τους. Αυτό συνέβαινε έως την εποχή με τους Εγγλέζους οι οποίοι αποικίζοντας την Κύπρο, πολέμησαν και εξολόθρευσαν τους πειρατές. Όμως οι γονιοί συνέχιζαν να λένε ιστορίες στα άτακτα παιδιά, εκφοβίζοντας τα ώστε να είναι φρόνημα και υπάκουα. Τη γη ολόκληρη ακολούθως την έσκαψαν οι άνθρωποι, προσδοκώντας να ανακαλύψουν χρυσαφικά και πλούτη. Χωρίς να γνωρίζει κανείς με σιγουριά αν κάποιος βρήκε οτιδήποτε, πολλοί λέγουν πώς ένας χωρικός που για καιρό έσκαβε την περιοχή, βρήκε ένα μπαούλο γεμάτο χρυσάφι το οποίο χρησιμοποίησε και έγινε τοκογλύφος.

Ο τοκογλύφος είναι επάγγελμα αρχαίο που θα υπάρχει πάντα, πολύ προσοδοφόρο και επικερδές. Ένα επάγγελμα που το κάνουν μόνο σκληροί και απάνθρωποι, που δεν λυπούνται κανένα κακομοίρη φτωχό, που με στυγνότητα παίρνουν πίσω τα δανεικά που έδωσαν με υψηλά επιτόκια, ή αντί γι αυτά, τις υποθηκευμένες  περιουσίες για φακές επί πίνακι. Ο κόσμος δεν τους συμπαθεί, και με χαρά θα τους απέφευγε, αλλά δυστυχώς πολλοί όταν έχουν ανάγκη προσφεύγουν σ αυτούς μη έχοντας άλλη επιλογή. Οι τοκογλύφοι δεν αναζητούν τα θύματα τους, καθώς πάντα όλοι οι δυστυχείς που φτάνουν σε οικονομικά αδιέξοδα, πηγαίνουν μόνοι τους να τους παρακαλέσουν. Όσοι προσωπικώς γνωρίζουν έναν τοκογλύφο, τον σιχαίνονται, αλλά και τον φοβούνται. Το άκουσμα του ονόματος από μόνο του προκαλεί φόβο, ενώ η συνεργασία μαζί του, πάντα καταλήγει σε συμφορά.

Ο τοκογλύφος της Χλώρακας λοιπόν απόκτησε πολλά πλούτη, τα οποία κέρδισε εκμεταλλευόμενος τη δυστυχία των πτωχών, γι αυτό και όπως πολλοί άνθρωποι πιστεύουν, ο Θεός τον τιμώρησε και δεν τον άφησε να τα χαρεί. Τι κι αν απόκτησε το μισό χωριό, τι κι αν γέμισε και ξεχείλισε το παλιό χρηματοκιβώτιο του, τι κι αν είχε άλλα τόσα να παίρνει από τους δανειολήπτες τους οποίους ξέσφιγγε σαν λεμονόκουπα και ύστερα τους άφηνε στη μαύρη τους φτώχεια. Όλοι τον μισούσαν και τον εχθρεύονταν, και τα παιδιά του ντρέπονταν καθώς έβλεπαν πόση δυστυχία σκορπούσε γύρω του σε ανθρώπους γείτονες τους, φίλους τους και συγγενείς τους.

[...]

 Η ιστορία της εκμετάλλευσης των ανθρώπων από τον τοκογλύφο διήρκησε πολλά χρόνια. Όταν κάποιος επιτήδειος κατάφερνε να τον ξεγελάσει, όλοι χαίρονταν και έλεγαν καλά να πάθει. Υπήρξαν λίγα περιστατικά, και το κάθε ένα ο απλός πληθυσμός το σχολίαζε για καιρό στα καφενεία, θέλοντας τοιουτοτρόπως να δείξουν την ευχαρίστηση τους. Μια φορά ένας νεαρό παιδί μισταρκός* σε ένα βοσκό, ερωτευμένος με μια κοπέλα φτωχή που δεν είχε στον ήλιο μοίρα, θέλησε να την παντρευτεί. Φτωχός αυτός, φτωχή και αυτή, τα πράγματα ήταν δύσκολα. Πέρα στους κάμπους που έβοσκε τα πρόβατα, ο νους του γύριζε τι να κάμει. Σκέφτηκε λοιπόν, πως με δόλιο τρόπο ίσως να ξεγελούσε τον τοκογλύφο. Για την εργασία του αμειβόταν ελάχιστα, χρήματα όμως που τα φύλαγε καλά, γιατί από πολύ μικρό παιδί αγαπούσε την κοπελίτσα και ήθελε να αγοράσει μια μικρούλα κάμαρη να ζήσουν μαζί. Φυλάγοντας όλα όσα πληρωνόταν κατά τη διάρκεια πολλών χρόνων εργασίας, κατάφερε να εξοικονομήσει έξι λίρες τις οποίες είχε σαν ανεκτίμητο θησαυρό.

Ήξερε όμως πώς με έξι λίρες μόνο και με την εργασία του ως παραπαίδι, κανείς δεν θα του πουλούσε έστω ένα μικρό σπιτάκι. Για αυτό, απελπισμένος από έρωτα, κατέστρωσε ένα απλοϊκό σχέδιο και το εφάρμοσε.

Ο τοκογλύφος καθόταν πάντα πίσω από το πάγκο του καφενείου - μπακάλικου που το λειτουργούσε ώστε εκεί να τον βρίσκουν οι πελάτες του. Στέκοντας πίσω από το πάγκο φάνταζε ψηλότερος από τους θαμώνες που κάθονταν στα χαμηλά τραπέζια, έτσι με αυτό τον τρόπο ήθελε να τους επιβάλλεται αφ’ υψηλού.

Πάει ο νεαρός βοσκός, και όπως καλά οργάνωσε στο νου του το σχέδιο, στάθηκε στον πάγκο και παράγγειλε καφέ. Στάθηκε για αρκετή ώρα ώσπου ο τοκογλύφος νευρίασε και αποπήρε το νεαρό παιδί,

- Γιατί δεν κάθεσαι σε ένα τραπέζι.

Και τάχατες το παιδί νευριασμένο του απαντά,

- Γιατί μιλάς με αυτό τον τρόπο επειδή είσαι πλούσιος, νομίζεις πώς εμείς δεν έχουμε λεφτά;

- Όχι δεν έχεις,

- Πας στοίχημα;

- Πάω,

- Αν έχω έξι λίρες, μου πουλάς το μικρό σπιτάκι στο πάνω χωριό για είκοσι λίρες;

Ήταν το έναυσμα που προκάλεσε τον τοκογλύφο καθώς ήξερε πώς το μικρό παιδί μια λίρα δεν μπορούσε να έχει πόσο μάλλον έξι. Και πήγαν το στοίχημα, και έκαμαν ττόκκα**. Ακολούθως το μικρόν παιδί βγάζει από τη τσέπη τις έξι λίρες και του τις προσφέρει. Ο κακός τοκογλύφος καταλαβαίνοντας πώς την πάτησε και έχασε, εντούτοις αρνήθηκε το στοίχημα γιατί το μικρό σπιτάκι άξιζε περισσότερο από εκατό λίρες. Όμως ο μικρός βοσκός τον πήγε στο δικαστήριο με μάρτυρες τους θαμώνες του καφενείου για τη συμφωνία τους, και ο δικαστής ανάγκασε τον τοκογλύφο να πωλήσει το σπίτι για είκοσι λίρες μόνο.

Το παιδί απόκτησε σπίτι και παντρεύτηκε την καλή του, ενώ το πάθημα του τοκογλύφου κατάντησε ανέκδοτο και όλοι οι κάτοικοι τον περιγελούσαν, μια ιστορία που μέχρι σήμερα ύστερα από εκατό χρόνια οι άνθρωποι τη λένε και να γελούν.



Κάποτε υπήρχε ένα παζλ σ' ένα δωμάτιο παιδικό έστεκε εκεί στα ράφια του μόνο του για πολύ καιρό ποτέ του δεν το έβγαζε να παίξει το παιδί καθώς ένα κομμάτι του είχε πια αλλαχθεί.

Ναι, έτσι είναι. Το κάθε κομμάτι του παζλ, έχει συγκεκριμένο μέγεθος, σχήμα χρώμα, ορισμένα από τον κατασκευαστή τους με τέτοιο τρόπο, ώστε το ένα να συμπληρώνει το άλλο, αλλά, στο παζλ αυτό, ένα κομμάτι γωνιακό, και χρώμα μπλε, άλλαξε...

    Μας πρόδοσες  αδέρφι μας
    έκανες αλλαγή
    και μεις καθόμαστε εδώ
    και άπραγοι πολύ

    συμμετρικοί όλοι είμαστε
    μα εσύ έχεις αλλάξει
    και μ' έναν πόνο στην ψυχή
    μας έχεις πια χαράξει

    Την συνοχή μας χάλασες,
    το νόημα, τον σκοπό μας
    να γίνουμε ένα, κολλητοί
    τον στόχο, τ΄όνειρό μας

Με αυτά και άλλα λόγια παρόμοια γκρινιάζαν τα αδέρφια του, που πλέον ποτέ το συγκεκριμένο παιδί που είχε το παζλ αυτό στην κατοχή του, καθώς και κανένα άλλο παιδί στον κόσμο, δεν υπήρχε περίπτωση να ασχοληθεί με τα κομμάτια του. Το μπλε γωνιακό παζλ, είχε βαρεθεί να είναι το πιο μονότονο κομμάτι. Αυτό που πρώτο απ' όλα βάζουν τα παιδιά όταν φτιάχνουν ένα παζλ. Γι' αυτό, τη μία και μοναδική φορά που το παιδί, κατέβασε το παζλ του για να φτιάξει, το κομματάκι το' σκασε, έφυγε στα κρυφά.

    Πήγε και βρήκε μία μπογιά
    μπορείς να με πατήσεις;
    χρώμα να βάλεις πάνω μου και να με
    ζωγραφίσεις;
    και τί να κάνει η μπογιά
    αρχίζει να τον βάφει
    και όλο το γαλάζιο του
    φεύγει και δεν υπάρχει

    Να, το ψαλίδι συναντά,
    λίγο πιο πέρα, του μιλά
    - Εσύ ψαλίδι μου καλό
    σπουδαίο, μεγάλο, αιχμηρό
    λίγο μπορείς  να κόψεις
    εδώ κι εκεί και παρακεί ;
    το ίσιο μου για να στραβώσεις;

    Παίρνει κι αρχίζει στη στιγμή
    κόβει από΄δω μα κι από κει
    και γίνεται μες το λεπτό
    κομμάτι διαφορετικό

Μόλις το κομμάτι του παζλ γύρισε, τα υπόλοιπα ξεκίνησαν να το μαλώνουν. Και το παιδί, το έβλεπε, το ξανάβλεπε, μα τη θέση του να καταλάβει δεν μπορούσε.

    Μάζεψε τα κομμάτια του
    τα΄ βαλε στο κουτί τους
    κι από τότε ζουν εκεί
    μαλώνουν μεταξύ τους
    και ρίχνουν όλη την ευθύνη
    στο παζλ που άλλο ήθελε να γίνει

Το αλλαγμένο κομμάτι του παζλ, κάθεται όλη μέρα, δέχεται τα παράπονά τους, αλλά δεν το πειράζει και πολύ, γιατί πλέον χαρούμενο ζει... Έχει το χρώμα και το σχήμα που επιθυμεί, και ας ζει μέσα σε ένα κουτί. Καθόλου δεν τον νοιάζει, και τα αδέρφια του, θυμώνουν όλο και περισσότερο με την ηρεμία του. Ώσπου μία μέρα, ένα κομμάτι παζλ λέει:

    Παιδιά είμαστε που' μαστε εδώ
    κλεισμένοι και δίχως σκοπό
    και ΄γω θα΄ θελα να αλλαχτώ
    να γίνω διαφορετικό
    κι εγώ, κι εγώ, όλοι μιλούν
    με το κομμάτι συμφωνούν
    κι αρχίζουν να χοροπηδούν
    πάνω και κάτω όπου βρουν
    και γίνεται στο κουτί.....σεισμός
    πέφτουνε κάτω ολοταχώς

Τα κατάφεραν! Βρίσκονται όλα κάτω πεταμένα στο παιδικό δωμάτιο!

    Έτρεξαν πήγαν σε κορδέλες
    σε χρώματα, σ΄ακουαρέλες
    άλλο έγινε χρωματιστό
    άλλο μονόχρωμο, αδειανό

Και που δεν πήγανε τα παζλ! Άλλα ήθελαν να τα κόψει το ψαλίδι, άλλα να μεγαλώσουν κι άλλο. Στην περίπτωση αυτή, αναλάμβανε η κόλλα και το χαρτόνι το χοντρό, που τα κομμάτια κολλούσε στο λεπτό και τα' κανε μεγαλύτερα.

    Βάλανε πούλιες, χρυσόσκονες
    φουντάκια και νερομπογιές
    έκαναν πόσες αλλαγές

Όταν ολοκληρώθηκε η διαδικασία της αλλαγής, τα παζλ, μαζεύτηκαν στο κουτί τους δίπλα, και θαύμαζαν το ένα το άλλο για την ωραία αλλαγή τους. Και έτσι καθώς σχολίαζαν και κοιτούσαν, κοιτούσαν και σχολίαζαν, να! Μπαίνει στο δωμάτιο το παιδί...

    Πω πω αυτό είναι μαγικό
    ένα παζλ μοναδικό
    κι εγώ που νόμιζα καιρό
    πως ήταν το πιο βαρετό
    απ΄όλα τα παζλ του κόσμου!

Είπε κι έκατσε χαρούμενο να φτιάξει το καινούριο του παζλ. Κοιτούσε τα κομμάτια με τις ώρες, χάζευε, τα παρατηρούσε και τοποθετούσε μαγικά το ένα δίπλα στ'άλλο.

    Ώσπου στο τέλος έφτιαξε πίνακα μαγικό
    οι γονείς του το θαύμαζαν του πήραν παγωτό
    και το παιδί καμάρωνε, σαν πήγε στο σχολείο
    έλεγε πως δημιούργησε κάτι σαν μεγαλείο

Τα κομμάτια του παζλ φυσικά, έλαμπαν από τη χαρά τους, και κάθε μέρα ντύνονται με ό,τι ποθεί η καρδιά τους. Πρώτα απ'όλα βέβαια, ζήτησαν συγγνώμη από το πρώτο κομμάτι, το μπλε το ίσιο που άλλαξε και τώρα δεν έχουμε ιδέα πώς μοιάζει...

    Το κομμάτι που ήταν κάποτε μπλε
    δέχτηκε τη συγγνώμη
    και κίνησε να πάει λοιπόν
    για μια αλλαγή ακόμη
    όλα τον ακολούθησαν
    κι από τη μέρα εκείνη
    τα παζλ όλο αλλάζουνε
    μορφή σαν αρλεκίνοι
    και το παιδί όλο χαρά
    συνδέει κάθε μέρα
    κομμάτια που΄ναι μοναδικά
    σχήματα φτιάχνει μαγικά





Βαριόταν ο Παραμυθούλης ολομόναχος όλη μέρα στο ράφι πάνω από το κρεβάτι, να κάθεται και να καταπίνει όλη τη σκόνη που η Σοφούλα απορροφημένη όλη μέρα από τα διαβάσματα κι άλλοτε από τα παιχνίδια, άφηνε συχνά να μαζεύεται στα ράφια κι άρχισε να σκέφτεται τι να κάνει για να σμίξει με τη παρέα του τα άλλα παραμύθια, να παίζει και να περνάει καλά, να διηγούνται ιστορίες μεταξύ τους απ’ όλο το κόσμο, θρύλους με απόκοσμες νεράιδες και ξωτικά ή πανέμορφες γοργόνες που βγαίνουν στη στεριά κι ερωτεύονται όμορφους ναυτικούς και να φτάνει έτσι το βράδυ χωρίς να το καταλάβουν κι ύστερα να πηγαίνει για ύπνο, εξαντλημένος από τη παρέα και τις συζητήσεις με τ’ άλλα παραμύθια μα γεμάτος από τις ιστορίες και τις περιπέτειες των ηρώων και τις εμπειρίες από τα παθήματά τους που σχεδόν πάντα ευτυχώς κατέληγαν σ’ ένα ωραίο τέλος, με την πριγκίπισσα να παντρεύεται το πριγκιπόπουλο και την κακιά μάγισσα να πεθαίνει ή να φυλακίζεται ακίνδυνη σε πύργο απόμακρο μακριά από τους θνητούς, χωρίς να μπορεί να τους βλάψει πια.

Μα πως να κατέβει από το ψηλό ράφι που τον είχε βάλει η Σοφούλα; Αν πηδήξω σκεφτόταν, θ’ ανοίξει η κολλημένη ράχη μου και θα πεταχτούν όλα τα φύλλα μου έξω κι άντε μετά να τα συμμαζέψω και να ξαναγίνω κανονικό βιβλίο με τους ήρωες μου, τις πολύχρωμες εικόνες μου και τις ιστορίες μου…

Τι να κάνω; τι να κάνω; αναρωτιόταν, όταν ξαφνικά η μεγάλη μαύρη γάτα της Σοφούλας έκανε την εμφάνισή της στο δωμάτιο και για καλή του τύχη, βρήκε του γούστου της εκείνη τη μέρα το ράφι μπροστά στον Παραμυθούλη και μ'ένα σάλτο ευέλικτα κι εύκολα σα γνήσιο αιλουροειδές, στρογγυλοκάθισε κι άρχισε να ασχολείται με την περιποίηση του ενός ποδιού της.

Ο Παραμυθούλης δεν έχασε καιρό… Καλή μου Ζαφειρένια της είπε, πάρε με στην πλάτη σου μόλις κατέβεις από δω που θέλω να σμίξω εκεί στη μεγάλη βιβλιοθήκη, μέσα στο σαλόνι με τ’ άλλα μου ξαδερφοπαραμύθια και βαριέμαι εδώ πέρα όλη μέρα μοναχός μου. Δεν έχω τι να κάνω κι όλη μέρα σκέφτομαι και ξανασκέφτομαι τις δικές μου ιστορίες που βρίσκονται μέσα στο βιβλίο μου…

Μμμ... Αποκρίθηκε ναζιάρικα η Ζαφειρένια που η Σοφία της είχε δώσει αυτό το όνομα από τα όμορφα πράσινα μάτια της που πράγματι έμοιαζαν με ζαφείρια… Και εγώ τι θα κερδίσω αν σε βοηθήσω;

Η Ζαφειρένια είχε καλό χαρακτήρα μα σαν όλες τις γάτες είχε κι αυτή τις παραξενιές της και το δικό της ανεξάρτητο στυλ, που δεν της επέτρεπε να δείχνει πως ήταν έτοιμη για κάθε αταξία και πως θα βοηθούσε έναν σκασιάρχη έτσι χωρίς κάποιο αντάλλαγμα ή έστω κάποια ανταμοιβή…

Θα σε κάνω ηρωίδα σε κάποιο από τα επόμενα παραμύθια που θα σκαρφιστεί κάποιος από τους παραμυθάδες, που γράφουν βιβλία σαν εμένα και χωρίς αυτούς δε θα υπήρχα ούτε εγώ, ούτε κανένα άλλο παραμύθι στο κόσμο, της απάντησε ο Παραμυθούλης χωρίς να το πολυσκεφτεί.

Εντάξει, βιάστηκε να συμφωνήσει η Ζαφειρένια που άλλο που δεν ήθελε να πρωταγωνιστήσει σε κάποια παραμυθένια ιστορία, ματαιόδοξη καθώς ήταν όπως κάθε γάτα που σέβεται τον εαυτό της.

- Τώρα που θα κατέβω από το ράφι, άνοιξε στη μέση και βάλε τα φύλλα σου πάνω στη πλάτη μου τα μισά από τη μια μεριά και τ’ άλλα μισά από την άλλη κι εγώ θα σε κουβαλήσω πολύ εύκολα μέχρι κάτω στο πάτωμα κι από ‘κει πια θα φωνάξουμε τον Ταρτούφο και σε πιάνει με το στόμα και σε κουβαλάει μέχρι τη μεγάλη βιβλιοθήκη μέσα στο σαλόνι…

- Έγινε, απάντησε ο Παραμυθούλης!

Κι έτσι έγινε… Γρήγορα με τη βοήθεια της Ζαφειρένιας, κατέβηκε από το ράφι και μόλις έφτασε στο πάτωμα πάνω στην πλάτη της έξυπνης γάτας, εκείνη έτρεξε στην κουζίνα και γρήγορα έφερε τον Ταρτούφο, το σκύλο του Γιάννη, του αδερφού της Σοφίας, που με το μεγάλο του στόμα, έπιασε τον Παραμυθούλη από τη σκληρή πλευρά του εκεί που έδεναν όλα τα φύλλα του για να μην τον πονέσει και τον μετέφερε στη μεγάλη βιβλιοθήκη του σαλονιού όπου έσμιξε με τα ξαδέρφια του τα άλλα Παραμύθια.

Πανευτυχής ο Παραμυθούλης, έμεινε εκεί όλες τις ημέρες των διακοπών των Χριστουγέννων μέχρι και μετά τα Φώτα κι όταν πια η Σοφούλα γύρισε στο σχολείο και ξανάπιασε τα βιβλία της, διαπίστωσε πως ο Παραμυθούλης είχε αλλάξει θέση και δε βρισκόταν πια στο ράφι μέσα στο δωμάτιό της που τον είχε τοποθετήσει. Απασχολημένη όμως καθώς ήταν με τα καθημερινά της διαβάσματα, αμέλησε να τον ξαναγυρίσει στη θέση του κι έτσι ο Παραμυθούλης, έμεινε με τ’ αγαπημένα του ξαδέρφια να μαθαίνει και ν’ ανταλλάσει ιστορίες από διάφορες χώρες μέχρι το καλοκαίρι που άρχισαν οι καλοκαιρινές διακοπές της Σοφούλας. Αλλά μέχρι τότε έχουμε καιρό …




Μια φορά κι έναν καιρό ζούσε, ένα φτωχό, μα καλό κι αγαπημένο αντρόγυνο. Είχαν ένα ξύλινο σπιτάκι κοντά στο μεγάλο δάσος, κι επειδή ήταν πολύ φτωχοί, ο άντρας πήγαινε κι έκοβε ξύλα κι η γυναίκα του έπλεκε κάλτσες, τα πουλούσαν και ζούσαν φτωχικά, μα πάντα αγαπημένα. Ένα μονάχα καημό είχαν στη ζωή τους: που δεν αξιώθηκαν να κάνουν παιδί, για να τόχουν συντροφιά και παρηγοριά στα γεράματά τους.

Αν είχαμε κι εμείς ένα παιδί, έλεγε καμιά φορά με παράπονο η γυναίκα στον άντρα της, θα ήταν πιο καλά. Τώρα ποιος θα μας φροντίζει, όταν δε θα μπορούμε να δουλέψουμε;

Ο άντρας της έλεγε, για να την παρηγορήσει:

Μη στενοχωριέσαι. Έχει ο Θεός... δε θα μας αφήσει να χαθούμε.

Εκείνη ησύχαζε για λίγο με τα λόγια του άντρα της, μα την άλλη μέρα πάλι του έλεγε παραπονεμένη τα ίδια και τα ίδια.

Ο άντρας έπαιρνε κάθε πρωί το τσεκούρι του, έπαιρνε και μια κατσικούλα που είχαν και πήγαινε στο δάσος. Εκείνος έκοβε ξύλα και η κατσικούλα έβοσκε στο παχύ χορτάρι. Το βράδι γυρνούσαν κι οι δύο κουρασμένοι στο σπίτι του κι αφού η γυναίκα άρμεγε το γάλα από την κατσικούλα, κάθονταν κι έτρωγαν όπως πάντα ευχαριστημένοι μ’ αυτό που τους έδινε ο Θεός.

Ένα βράδυ όμως, που πήγε η γυναίκα του ξυλοκόπου ν’ αρμέξει την κατσικούλα, είδε πως το γάλα της ήταν πιο λίγο απ΄ άλλες φορές, που μόλις έφτανε να πιει ο ένας τους. Η γυναίκα παραξενεύτηκε γι’ αυτό και είπε στον ξυλοκόπο:

Γιατί η κατσίκα μας δεν έχει απόψε πολύ γάλα; Μήπως δεν έφαγε καλά σήμερα ;

Παράφαγε μάλιστα, της αποκρίθηκε ‘κείνος. Εκεί που την είχα ήταν το καλύτερο χορτάρι του δάσους.

Τότε γιατί το γάλα της είναι πιο λίγο απόψε; τον ξαναρώτησε πάλι η γυναίκα.

Δεν ξέρω, της αποκρίθηκε.

Τα ίδια έγιναν και την άλλη μέρα και την παράλλη. Το γάλα της κατσικούλας ήταν πάντα λιγοστό κι αυτό τους έκανε να υποψιαστούν μήπως την ώρα που έκοβε ξύλα στο δάσος ο ξυλοκόπος, πήγαινε κανένας κλέφτης κι άρμεγε κρυφά την κατσικούλα. Παραφύλαξε λοιπόν εκείνος να δει τι τρέχει και μια μέρα βλέπει την κατσικούλα να φεύγει από το μέρος που έβοσκε και να πηγαίνει σε μια σπηλιά. Την πήρε ξοπίσω ο ξυλοκόπος και σαν έφτασε στη σπηλιά, τη βλέπει να θηλάζει ένα παιδάκι, που βρισκόταν ξαπλωμένο κάτω από μιαν ανθισμένη ροδοδάφνη. Το παιδί ήταν ένα χαριτωμένο και ροδομάγουλο κοριτσάκι. Επειδή λοιπόν φάνηκε του ξυλοκόπου πως το βρέσιμό του ήταν θεϊκό, το σήκωσε στην αγκαλιά του και το πήγε στο σπιτάκι του. Είπε στη γυναίκα του πως το βρήκε κι εκείνη παραδέχτηκε να κρατήσουν το παιδί για δικό τους και να το μεγαλώσουν όπως μπορούν, για να το έχουν βοήθεια και παρηγοριά στα γεράματά τους. Κι επειδή ο ξυλοκόπος το βρήκε κάτω από μια ροδοδάφνη, του δώσανε και τ’ όνομά της και το είπαν Ροδοδαφνούσα.

Η Ροδοδαφνούσα μεγάλωσε κι είχε γίνει πια ένα κορίτσι τόσο καλόκαρδο και χαριτωμένο, που όλος ο κόσμος το αγαπούσε και καλοτύχιζε τους γονείς της. Κι αν το σπίτι της δεν ήταν πλούσιο, εκείνη έβρισκε πάντα τον τρόπο να βοηθά τους φτωχούς. Ό,τι της έδιναν το μοίραζε μ’ αυτούς. Κι όταν ακόμα τα χέρια της ήταν άδεια, η καρδιά και το στόμα της ήταν πάντα γεμάτα καλά αισθήματα και καλά λόγια για να τους παρηγορεί. Κι όχι μονάχα οι άνθρωποι, μα κι αυτά τα ζώα και τα πουλιά του δάσους την αγαπούσαν. Σαν την έβλεπαν να περνά, τα πουλιά κατέβαιναν από τα δέντρα και φτεροκοπούσαν ολόγυρά της, κι εκείνη έκανε ψίχουλα το λιγοστό της ψωμάκι και τους το μοίραζε.

Η Ροδοδαφνούσα θα ήταν πια μια κοπέλα δεκαεφτά χρόνων, όταν μια νύχτα που νόμιζαν οι θετοί γονείς της ότι κοιμάται, άκουσε να λέει ο ξυλοκόπος στη γυναίκα του:

Δε ξέρω, γυναίκα, τι θα γίνουμε, αν δεν κάνει ο Θεός κανένα θαύμα να μας βοηθήσει. Εγώ γέρασα πια και τα ξύλα που μπορώ να σηκώσω στη γέρικη πλάτη μου όλο και λιγοστεύουν κάθε μέρα.

Το βλέπω, του αποκρίθηκε η γυναίκα, μα τι θες να σου κάνω; Γέρασα πια κι εγώ και δεν καλοβλέπω να πλέκω κάλτσες.

Ναι, γυναίκα, γεράσαμε!... της αποκρίθηκε λυπημένα ο ξυλοκόπος. Το ψωμί μας λιγόστεψε. Η Ροδοδαφνούσα μας τρώει λίγο, μα αγαπά να το μοιράζει στους φτωχούς και στα πουλιά. Συλλογιέμαι τι θα γίνει, σαν κλείσουμε τα μάτια. Αν ήταν ένα δυο χρόνια μεγαλύτερη, θα την έστελνα στην πολιτεία να δουλέψει. Είναι φρόνιμο και προκομμένο κορίτσι και γρήγορα θά ‘βρισκε δουλειά.

Καλά τα λες, συμπλήρωσε κι η γυναίκα του. Και θα βοηθούσε κι εμάς τους γέρους, που τη βοηθήσαμε και τη μεγαλώσαμε.

Έτσι είναι της αποκρίθηκε πάλι ο άντρας της. Έχεις δίκιο, μα πως θα γίνει; Εγώ μια φορά δεν έχω καρδιά να της πω να φύγει από το σπίτι μας.

Μήτε κι εγώ, αποκρίθηκε η γυναίκα του.

Τότε λοιπόν ας αφήσουμε τα πράγματα όπως είναι κι έχει ο Θεός!, είπε ο γερο-ξυλοκόπος.

Η Ροδοδαφνούσα καμώθηκε πως δεν άκουσε τίποτα. Την άλλη μέρα όμως σηκώθηκε πρωί – πρωί. Έκανε ένα μπογαλάκι τα λιγοστά της πράγματα, έσφιξε την καρδιά της, σκούπισε τα μάτια της από τα δάκρυα, που έτρεχαν σαν βρύση και πήγε ν’ αποχαιρετήσει το γέρικο ζευγάρι. Έκλαψαν κι εκείνοι, σαν άκουσαν πως θα τους φύγει η Ροδοδαφνούσα, μα ύστερα συλλογίστηκαν πως θα ήταν θεϊκό φανέρωμα να συλλογιστεί κι η Ροδοδαφνούσα εκείνη τη νύχτα όσα συλλογίστηκαν κι εκείνοι. Την άφησαν λοιπόν να φύγει, αφού της έδωσαν πολλά φιλιά, την ευχή τους και μια πίττα, για να την τρώει στο δρόμο.

Όλο το χωριό θέλησε να την συνοδέψει ως μια ώρα δρόμο ως την Κρύα Βρύση. Την ακολούθησε ακόμα κι ένας τυφλός και δυο σακάτηδες με δεκανίκια. Κι όταν τα ζώα του χωριού την είδαν να φεύγει, την ακολούθησαν κι εκείνα, γιατί όπως οι άνθρωποι έτσι την αγαπούσαν κι εκείνα και τους στενοχωρούσε η αναχώρησή της. Κι όση ώρα ακόμα έβλεπε η Ροδοδαφνούσα να την αποχαιρετούν με τα μαντίλια οι χωριανοί, προσπαθούσε να κάνει κουράγιο. Μα σαν ξεμάκρυνε πια κι από την Κρύα Βρύση κι άρχισε να προχωρεί στον έρημο δρόμο του δάσους, ένιωσε πρώτη φορά στη ζωή της πως ήταν ολομόναχη στον κόσμο. Την πήρε τότε το παράπονο κι άρχισε να κλαίει...

Περπάτησε όλη τη μέρα, χωρίς ούτε να σταθεί ούτε την πίττα της να δαγκώσει. Ο πόνος της καρδιά της, της είχε κόψει κάθε όρεξη. Πλησίαζε πια να βασιλέψει ο ήλιος, όταν αποκαμωμένη από την κούραση, κάθισε να ξεκουραστεί κάτω από μια μεγάλη γέρικη βελανιδιά. Δεν είχε προλάβει όμως να ξεκουραστεί και την τρόμαξαν δυο ντουφεκιές και το βραχνό γαύγισμα ενός σκύλου. Γύρισε τότε το κεφάλι της να δει τι τρέχει κι είδε ένα κοπάδι πουλιά να φεύγουν από τη βελανιδιά τρομαγμένα.

Ελάτε κοντά μου, φώναξε. Ελάτε γρήγορα να κρυφτείτε εδώ πίσω μου, μέσα σ’ αυτή τη βατομουριά. Μη φοβάστε, θα σας γλυτώσω, αν δε με σκοτώσει κι εμένα ο κυνηγός κι αν δε με φάει ο σκύλος.

Τα πουλιά, που γνώρισαν τη φωνή της, τρύπωσαν βιαστικά και τρομαγμένα μέσα στη βατομουριά, στριμωγμένα το ένα κοντά στο άλλο και η Ροδοδαφνούσα άκουγε τις καρδούλες τους να χτυπούν τικ-τικ σαν τα ρολόγια στο εργαστήρι του ρολογά. Εκείνη τη στιγμή πρόβαλε ο κυνηγός με το ντουφέκι του και το σκύλο του, που ήταν μεγάλος κι άγριος σα λύκος, με δόντια μυτερά και μάτια κόκκινα σαν αναμμένα κάρβουνα.

- Κορίτσι μου, τη ρώτησε, μήπως είδες να περνούν από δω κάτι πουλιά; Από το πρωί κυνηγώ και δε σκότωσα ακόμα τίποτα. Θα σου δώσω ένα χρυσό φλουρί, αν μου πεις κατά που πήγε τώρα δα ένα κοπάδι που πέρασε πάνω από το δάσος.

- Καλά έκανες να με ρωτήσεις, του αποκρίθηκε η Ροδοδαφνούσα. Μια στιγμή πριν έρθεις είδα ένα κοπάδι πέρδικες που πετούσαν κατά το νοτιά, δυο λαγούς που έτρεχαν κατά το βοριά, ένα ελάφι που έφευγε δυτικά και δυο τρυγόνια που πετούσαν ανατολικά. Δεν έχεις λοιπόν παρά να διαλέξεις, μονάχα που δεν έχεις καιρό να χάσεις αν θες να τα προφτάσεις.
Ο κυνηγός της έδωσε το χρυσό φλουρί και ξεκίνησε να φύγει. Ο σκύλος του όμως δεν ήθελε να τον ακολουθήσει. Είχε πεισματώσει και μυριζόταν τα κλαδιά κι αλυχτούσε δείχνοντας τα σουβλερά δόντια του. Σκέφτηκε τότε η Ροδοδαφνούσα να του δώσει την πίττα της να τη φάει, για να ησυχάσει. Του την έδωσε, του έδωσε και ο κυνηγός μια κλωτσιά και τότε μονάχα αποφάσισε το έξυπνο ζώο να τον ακολουθήσει, όχι όμως ευχαριστημένο, μα εξακολουθώντας το γαύγισμα, σα να έλεγε στον κυνηγό πως είναι ντροπή να τον κοροϊδεύουν κοτζάμ άνθρωπο τα κορίτσια.

Σαν χάθηκε μέσα στο δάσος ο κυνηγός κι έπαψε ν’ ακούγεται πια και το γαύγισμα του σκύλου, η Ροδοδαφνούσα φώναξε στα πουλάκια που κρύβονταν φοβισμένα μέσα στη βατομουριά:

Ελάτε, πουλάκια μου!... Βγείτε πια έξω και μη φοβάστε!... Τον έδιωξα τον κυνηγό. Τα πουλάκια βγήκαν τότε από τον κρυψώνα τους και δεν ήξεραν τι να κάνουν για να δείξουν την ευγνωμοσύνη τους στο κορίτσι που τα έσωσε. Κάθιζαν επάνω στον ώμο της, πετούσαν ολόγυρά της κι όλα μαζί γλυκοκελαϊδούσαν, σα να της έλεγαν:

Σ’ ευχαριστούμε, καλή μας κοπέλα, για το καλό που μας έκανες.

Η Ροδοδαφνούσα, που καταλάβαινε καλά τη γλώσσα των πουλιών, τους αποκρίθηκε τότε:

‘Εκανα ό,τι μπορούσα για να σας σώσω, γιατί είσαστε κι εσείς πλάσματα του Θεού και δεν έχετε κανένα να σας βοηθά. Τα πουλιά, που κι εκείνα καταλάβαιναν τη γλυκιά γλώσσα της Ροδοδαφνούσας, συνέχιζαν το κελάιδημά τους και την ευχαριστούσαν. Μα επειδή καταλάβαν και πως πεινά, πέταξαν οι σπίνοι και οι τρυποφράχτες και πήγαν να της φέρουν κεράσια, βατόμουρα και τζίτζιφα για να δειπνήσει, ενώ τα σπουργίτια και οι κορυδαλλοί της ετοίμαζαν μαλακό στρώμα από πούπουλα να κοιμηθεί. Κι αφού η Ροδοδαφνούσα έφαγε κι έκανε την προσευχή της, ξάπλωσε σ’ εκείνο το μαλακό κρεβατάκι και τα πουλιά τη σκέπασαν με τα φτεράκια τους να μην κρυώνει.

Το πρωί την ξύπνησε το γλυκόλαλο κελάιδημα του κορυδαλλού κι όλα τα πουλάκια την καλημέρισαν. Κι αφού πια τέλειωσε το πρωινό τους τραγούδι, πήρε το λόγο ο γλυκόλαλος ρήτορας των πουλιών τ’ αηδόνι και της είπε:

Θέλουμε να μας πεις πως σε λένε και τι θέλεις από εμάς.

Με λένε Ροδοδαφνούσα, αποκρίθηκε ‘κείνη, κι από σας δε γυρεύω τίποτα. Θα πάω στη χώρα κι εκεί θα βρω την τύχη μου.

Καλά που μας το είπες , πετάχτηκε στη μέση η σουσουράδα. Εκεί που πας είσαι πολύ τυχερή. Η φιλενάδα μας η κουκουβάγια ήρθε χτες και μας είπε ότι ο βασιλιάς της χώρας χήρεψε και είναι πολύ λυπημένος. Όλη τη μέρα κλαίει κι αναστενάζει και κανένας δε μπορεί να τον παρηγορήσει και να τον κάνει να γελάσει. Πολλοί πήγαν στο παλάτι του για να δοκιμάσουν. Η δοκιμή γίνεται απόψε. Σήκω λοιπόν να πας κι εσύ στο παλάτι και θα κερδίσεις το βραβείο. Η κουκουβάγια θα σου δείξει το δρόμο κι εμείς θα σε συνοδέψουμε ως εκεί.

Η Ροδοδαφνούσα πικροχαμογέλασε και αποκρίθηκε:

Ά, καλά μου πουλάκια... Έχετε καλή καρδιά, όχι όμως και πολλή γνώση. Πως θέλετε να πάω στο παλάτι, μια τόσο φτωχή κοπέλα, που δεν έχω να βάλω άλλο φουστανάκι απ’ αυτό που φορώ, κι είναι κι αυτό σχισμένο στ’ αγκάθια και στις βατομουριές;

Δεν είναι τα πουλιά τόσο κουτά, όσο πιστεύει ο κόσμος, της αποκρίθηκε τότε ένας όμορφος μικρός παπαγάλος. Για να σου λέμε να πας στο παλάτι, κάτι ξέρουμε... Να κιόλας το πρώτο σου στολίδι. Είναι ένα μεταξωτό φουστάνι. Έχουμε, ξέρεις φιλία με το μεταξοσκώληκα και τον βάλαμε να δουλεύει όλη τη νύχτα για να το φτιάξει. Έφεραν τότε ένα φουστάνι μεταξωτό, που είχε πάνω του κεντημένη την άνοιξη μ’ όλα της τα πλουμιστά και πολύχρωμα λουλούδια. Η Ροδοδαφνούσα το είδε και σάστισε.

Εγώ, της είπε κι ο μελισσουργός, σου έφερα ένα ολόλευκο τριαντάφυλλο για να στολίσεις τα μαλλιά σου.

Κι εγώ, είπε τ’ αηδόνι, μάζεψα τις μυρωδάτες δροσοστάλες της αυγής, για να τις βάλεις γύρω στο λαιμό σου.

Πάρε κι από ‘μένα μια όμορφη βεντάγια, που σου την έφτιαξα με τα φτερά μου, είπε το παγόνι.

Πάρε κι από ‘μένα το ανάλαφρο πέταγμα να χορεύεις, είπε η σουσουράδα.

Κι έτσι, αφού έδωσε το κάθε πουλί το χάρισμά του και το στολίδι του στη Ροδοδαφνούσα και ντύθηκε εκείνη και στολίστηκε, έλαμψε πιο πολύ ακόμα η ομορφιά της κι όλα τα πουλιά άρχισαν να της τραγουδούν σα να ήταν νύφη. Μονάχα εκείνη εξακολουθούσε να είναι ανήσυχη και συλλογισμένη.

Σας ευχαριστώ, καλά μου πουλάκια, είπε. Αλλά τι θα γίνω, όταν μου μιλήσει ο βασιλιάς και καταλάβει από τα πρώτα μου λόγια πως είμαι μια χωριάτισσα που δεν ξέρει τίποτα από κόσμο;

Ω, μη σε νοιάζει, της αποκρίθηκε αμέσως η κουκουβάγια που την άκουσε και κατέβηκε από τη βελανιδιά. Εγώ θα σου μάθω ό,τι πρέπει.

Ναι, ναι! Είπαν και τ’ άλλα πουλιά. Είναι σοφή η κουκουβάγια. Φωλιάζει, βλέπεις πενήντα χρόνια στη στέγη του παλατιού και ξέρει όλα τα φανερά και τα μυστικά του. Αυτή θα σου μάθει λοιπόν ό,τι χρειάζεται, που θα κάνεις το βασιλιά να σε θαυμάσει.

Καλά όλ΄αυτά!... Αλλά τώρα που με ντύσατε και με στολίσατε, πως θα πάω στο παλάτι χωρίς να σκονιστώ; είπε η Ροδοδαφνούσα.

Εκείνη τη στιγμή φάνηκε να έρχεται από μακριά ένα όμορφο αμάξι που το τραβούσαν δυο άσπρα άλογα.

Να ένα αμάξι! ...., της είπε ο παπαγάλος. Δώσε στον αμαξά του το χρυσό φλουρί που σου έδωσε ο κυνηγός και θα σε πάει στο παλάτι όπως πρέπει να πας. Εμείς θα σ’ ακολουθήσουμε από πίσω, θα κρυφτούμε πάνω στη στέγη του παλατιού κι όταν έρθει η ώρα που θα πρέπει να κάνεις το λυπημένο βασιλιά να γελάσει, φώναξέ μας και ξέρουμε εμείς τι θα κάνουμε.

Έτσι κι έγινε. Έδωσε το χρυσό φλουρί του αμαξά που περνούσε κι εκείνος την πήρε και το βράδι την είχε πάει στο παλάτι του λυπημένου βασιλιά. Η κουκουβάγια της έδειξε την πόρτα και η Ροδοδαφνούσα πήγε να μπει. Τη σταμάτησαν όμως δυο φρουροί και δεν την άφηναν να περάσει. Τότε μια μπεκάτσα με το μυτερό ράμφος της άρπαξε μια τούφα από τα μαλλιά του ενός φρουρού κι ένα κοτσύφι τσίμπησε τόσο δυνατά το μάγουλο του άλλου, που τα έχασαν εκείνοι, παράτησαν τη Ροδοδαφνούσα και κυνηγούσαν τα πουλιά, κι εκείνη βρήκε την ευκαιρία και πέρασε στο παλάτι.

Η μεγάλη του σάλα ήταν ολοφώτιστη κι ο βασιλιάς καθόταν στο χρυσό του θρόνο με το κεφάλι σκυφτό. Οι αυλικοί, με τις χρυσοκεντημένες στολές τους, στέκονταν ολόγυρά του κι ένας νάνος γελωτοποιός έπαιρνε τούμπες και χοροπηδούσε κωμικά για να κάνει το βασιλιά να γελάσει. Μα τίποτα.

Ξαφνικά, όλοι γύρισαν και είδαν τη Ροδοδαφνούσα μέσα στη σάλα. Τα στολίδια της και η ομορφιά της τους ξάφνιασαν όλους κι ο βασιλιάς κατάλαβε πως κάτι συμβαίνει και σήκωσε το σκυφτό κεφάλι του. Μπροστά του στεκόταν η Ροδοδαφνούσα!... Την είδε και ξαφνιάστηκε κι εκείνος από την τόση ομορφιά της. Και για πρώτη φορά, ύστερα από τόσες ώρες που ήταν αμίλητος, άνοιξε το στόμα του και τη ρώτησε:

Ποια είσαι εσύ και πως βρέθηκες στο παλάτι μου; Δεν σ’ έχω δει άλλη φορά εδώ μέσα.

Βασιλιά μου, του αποκρίθηκε με σεβασμό η Ροδοδαφνούσα. Σε προσκυνώ. Έμαθα πως είσαι πολύ λυπημένος και ήρθα να σε κάνω να γελάσεις.

Ένα χαμόγελο, το πρώτο από τότε που πέθανε η γυναίκα του, χαράχτηκε τότε στα χείλη του βασιλιά.

Ας γελάσω μα την αλήθεια, είπε. Είσαι πολύ κουτή, κοπέλα μου, όποια κι αν είσαι. Βλέπεις η ομορφιά δεν πάει συχνά με την εξυπνάδα. Είσαι λοιπόν κουτή!... Εδώ ήρθαν τόσοι και τόσοι σοφοί απ’ όλα τα μέρη του κόσμου, τόσοι και τόσοι τραγουδιστές, τόσοι και τόσοι γελωτοποιοί και δε μπόρεσαν να με κάνουν να γελάσω, κι εσύ με την κουταμάρα σου, θα το κατορθώσεις; Χα, χα, χα!...

Βλέπω όμως ότι γελάς από τώρα, κι εγώ δεν έκανα ακόμη τίποτα.

Το πρόσωπο του βασιλιά σοβάρεψε πάλι και της αποκρίθηκε:

Ό,τι κάνεις θα είναι ανόητο, όπως κι εσύ.

Δεν έχεις παρά να με διατάξεις ν’ αρχίσω, είπε η Ροδοδαφνούσα.

Ο βασιλιάς χασμουρήθηκε.

Όχι, όχι! Είπε πολύ κουρασμένος και νυσταγμένος! Δεν έχω καμιά όρεξη να καθίσω ν’ ακούσω τις ανοησίες σου. Η Ροδοδαφνούσα τα έχασε για μια στιγμή και δεν ήξερε τι να κάνει.

Τι θα γίνω τώρα, πουλάκια μου, κρυφοψιθύρισε.

Μα ΄κείνη τη στιγμή ακούστηκε απ’ έξω από το παλάτι το πιο γλυκόλαλο τραγούδι που είχε ακουστεί ποτέ.

Τι είν’ αυτό; Ρώτησε ξαφνιασμένος ο βασιλιάς.

Η Ροδοδαφνούσα ξαναβρήκε το θάρρος της και του αποκρίθηκε:

Μου είπες βασιλιά μου, πως είσαι πολύ κουρασμένος και νυσταγμένος κι εγώ είπα στα πουλιά να ΄ρθουν να σου τραγουδήσουν και να γλυκάνουν τον πόνο της λυπημένης σου ψυχής.

Ο βασιλιάς πήγε πάλι να χαμογελάσει, μα κρατήθηκε και της είπε με θυμό:

Τι ανοησίες είναι αυτές που λες; Πως μπορείς εσύ να κάνεις τα πουλιά να κελαϊδούν μέσα στη νύχτα;

Κι όμως το μπορώ!, του αποκρίθηκε θαρρετά η Ροδοδαφνούσα.

Τότε, αν λες την αλήθεια, την πρόσταξε ο βασιλιάς, πώς ακούνε τα πουλιά και κάνουν ό,τι του πεις, άνοιξε τα παράθυρα και πρόσταξέ τα να μπουν μέσα. Αλλιώς θα σε ρίξω στη φυλακή να πεθάνεις.

Η Ροδοδαφνούσα είπε τότε ν’ ανοίξουν τα είκοσι παράθυρα της σάλας. Κι αμέσως πέταξαν μέσα κοπαδιαστά σπίνοι, μελισσουργοί, κορυδαλλοί, σουσουράδες, παπαγάλοι, καρδερίνες, καναρίνια, κοκκινόλαιμοι, αηδόνια, κι όλα τα πολύχρωμα και γλυκοκέλαδα πουλιά του δάσους. Αφού φτερούγισαν λίγα λεπτά γύρω στις λάμπες και στους πολυελαίους σαν τρελά πουλιά που ήταν , έκανα ύστερα ένα μεγάλο κύκλο γύρω στη Ροδοδαφνούσα κι εκείνη τους είπε:

Ελάτε, καλά μου πουλιά! Ο βασιλιάς μας πρέπει να χαρεί!...

Ο βασιλιάς μας πρέπει να γελάσει!....

Ο παπαγάλος, που καταλαβαίνει πιο πολύ και τη γλώσσα των ανθρώπων και τη γλώσσα των πουλιών, στάθηκε αμέσως στη μέση και ανοίγοντας τα δυο φτερά του, όπως ανοίγει τα χέρια του ένας αρχιμουσικός, έδωσε αμέσως το σύνθημα ν’ αρχίσουν τα πουλιά τη μελωδική τους συμφωνία. Το αηδόνι κελαϊδούσε σα να έπαιζε βιολί, οι σπίνοι έκαναν τετραφωνία, οι κορυδαλλοί κρατούσαν τις ψηλές νότες, οι καρδερίνες και τα καναρίνια παράβγαιναν στην αρμονία και μια κίσσα έβγαζε πότε – πότε μια μπάσα κωμική φωνή, που τους έκανε όλους να γελάνε και το βασιλιά να έχει αρχίσει να χτυπά στο ρυθμό του τραγουδιού τα πόδια του, σαν να είχαν γεμίσει οι κάλτσες του μυρμήγκια και τον γαργαλούσαν.

Όταν σταμάτησαν τέλος τα πουλιά το πολυφωνικό και αρμονικό τους τραγούδι, ο βασιλιάς χειροκρότησε και φώναξε:

Μπράβο, μπράβο! Αυτό πρώτη φορά το βλέπουν τα μάτια μου!...

Τι άλλο θέλεις βασιλιά μου, για να χαρείς; του είπε η Ροδοδαφνούσα.

Ε, αυτό δε μπορείς να το κάνεις, της αποκρίθηκε ο βασιλιάς.

Όλα τα μπορεί ο άνθρωπος, του είπε η Ροδοδαφνούσα, όταν έχει αγνή και καθαρή καρδιά.

Τότε θα βάλεις τα πουλιά να χορέψουν, της είπε ΄κείνος.

Η Ροδοδαφνούσα γύρισε και είπε στα πουλιά:

Ακούτε, πουλάκια μου; Ο βασιλιάς μας θέλει να χορέψετε.

Όλα τα πουλιά τότε πιάστηκαν φτερό με φτερό και ζευγάρια ζευγάρια άρχισαν να χορεύουν ένα πρωτόφαντο χορό. Οι τσαλαπετεινοί με τις πέρδικες! Τα καναρίνια με τις καρδερίνες! Οι κορυδαλλοί με τις πλουμιστές τσίχλες! Οι μελισσουργοί με τις σπουργιτίνες!...

Μονάχα μια ακατάδεχτη σουσουράδα, που όλο έκανε νάζια και κουνούσε την ουρά της, δεν ήθελε να χορέψει, γιατί δεν της άρεσε ο καβαλιέρος της, που ήταν ένας κούκος!... Όλοι γελούσαν με την ακαταδεξιά της και την περηφάνεια της κι αφού είδε κι απόειδε ο κούκος πως δεν την καταφέρνει με τα καλοπιάσματα, άρπαξε μια μύγα και της την έδωσε. Την έχαψε εκείνη κι ευχαριστημένη πια αγκαλιάστηκε με τον καβαλιέρο της κι άρχισαν οι δυο τους να χορεύουν όλο νάζια και καμώματα, που τους έκαναν όλους να ξεκαρδίζονται στα γέλια, ακόμη και τον αγέλαστο βασιλιά!...

Δε θα τέλειωνε ποτέ το παραμύθι μας, αν τα λέγαμε όλα. Η διασκέδαση τέλειωσε με μια βροχή από όμορφα λουλούδια, που έτρεξαν και τα έφεραν τα χελιδόνια από τ’ ανθισμένα περιβόλια. Το πιο ωραίο απ’ αυτά, ένα ολόλευκο κρίνο, το έδωσαν στη Ροδοδαφνούσα και ‘κείνη το πρόσφερε στο βασιλιά.

Εκείνος ήταν τώρα όλο ζωή και χαρά. Το γέλιο, που είχε κάνει, του είχε φωτίσει το λυπημένο του πρόσωπο και τον έδειχνε πιο νέο κι όμορφο! Και χωρίς να συλλογιστεί ούτε το μεγαλείο, ούτε τους προγόνους του, ούτε τι θα έλεγαν οι γύρω του πρίγκιπες και αυλικοί, έσκυψε και φίλησε τη Ροδοδαφνούσα στο ροδομάγουλό της. Αυτό το βασιλικό φιλί ισοδυναμούσε τότε μ’ επίσημο αρραβώνα. Δε μπορώ να πω αν εκείνος ο αρραβώνας άρεσε σ’ όλους τους παλατιανούς. Όλοι όμως, θέλοντας και μη, φώναξαν:

Ζήτω η βασίλισσά μας!

Το ίδιο φώναξαν κι όλα τα πουλιά στη γλώσσα τους, και βλέποντας ότι έκλαιγε η Ροδοδαφνούσα ενώ την αποχαιρετούσαν, της έδωσαν την υπόσχεση πως θάρχονται συχνά να τη βλέπουν.

Οι βασιλικοί γάμοι έγιναν σε μια εβδομάδα. Κι ανάμεσα στους καλεσμένους ήταν κι ο γέρο – ξυλοκόπος με τη γυναίκα του – οι θετοί γονείς της Ροδοδαφνούσας – που δεν τους ξέχασε μέσα στα πλούτη και στις δόξες της η καλή κοπέλα και παρακάλεσε το βασιλιά να τους έχει κοντά της στη μεγάλη χαρά. Κι εκείνος της έκανε τη χάρη, κι έμειναν πια από τότε στο παλάτι του, που το στόλιζε η ομορφιά και η καλοσύνη της Ροδοδαφνούσας, ενώ τα γλυκοκελαϊδήματα των πουλιών τους ξυπνούσαν όλους κάθε πρωί και τους κοίμιζαν κάθε βράδι. _

ΚΑΛΑ ΧΡΙΣΤΟΥΓΕΝΝΑ!